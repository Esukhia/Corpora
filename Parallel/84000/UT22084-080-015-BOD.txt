﻿དཔལ་གཏུམ་པོ་ཁྲོ་བོ་ཆེན་པོའི་རྒྱུད་ཀྱི་རྒྱལ་པོ་དཔའ་བོ་གཅིག་པ་ཞེས་བྱ་བ།
བཅོམ་ལྡན་འདས་དཔལ་གཏུམ་པོ་ཁྲོ་བོ་ཆེན་པོ་ལ་ཕྱག་འཚལ་ལོ། །
འདི་སྐད་བདག་གིས་ཐོས་པ་དུས་གཅིག་ན།
བཅོམ་ལྡན་འདས་རྡོ་རྗེ་སེམས་དཔའ་དེ་བཞིན་གཤེགས་པ་ཐམས་ཅད་ཀྱི་སྐུ་དང་། གསུང་དང་། ཐུགས་ཀྱི་སྙིང་པོ་རྡོ་རྗེ་དབྱིངས་ཀྱི་དབང་ཕྱུག་མའི་བྷ་ག་རྣམས་ལ་བཞུགས་སོ། །
དཔག་ཏུ་མེད་པའི་རྡོ་རྗེ་རྣལ་འབྱོར་པ་དང་། རྣལ་འབྱོར་མའི་ཚོགས་རྣམས་ཀྱང་ངོ་། །
འདི་ལྟ་སྟེ།
མི་གཡོ་བ་དཀར་པོའི་རྡོ་རྗེ་རྣལ་འབྱོར་པ་དང་། མི་གཡོ་བ་སེར་པོའི་རྡོ་རྗེ་རྣལ་འབྱོར་པ་དང་། མི་གཡོ་བ་དམར་པོའི་རྡོ་རྗེ་རྣལ་འབྱོར་པ་དང་། མི་གཡོ་བ་ལྗང་གུའི་རྡོ་རྗེ་རྣལ་འབྱོར་པ་དང་། གཏི་མུག་རྡོ་རྗེ་མའི་རྡོ་རྗེ་རྣལ་འབྱོར་མ་དང་། ཕྲ་མ་རྡོ་རྗེ་མའི་རྡོ་རྗེ་རྣལ་འབྱོར་མ་དང་། འདོད་ཆགས་རྡོ་རྗེ་མའི་རྡོ་རྗེ་རྣལ་འབྱོར་མ་དང་། ཕྲག་དོག་རྡོ་རྗེ་མའི་རྡོ་རྗེ་རྣལ་འབྱོར་མ་དང་། དེ་ལྟ་བུ་ལ་སོགས་པའི་རྣལ་འབྱོར་པ་དང་རྣལ་འབྱོར་མ་བྱེ་བ་ཁྲི་བརྒྱ་སྟོང་རྣམས་སོ། །
དེ་ནས་བཅོམ་ལྡན་འདས་རྡོ་རྗེ་སེམས་དཔའ་མི་གཡོ་བ་ནག་པོའི་ཏིང་ངེ་འཛིན་ལ་སྙོམས་པར་ཞུགས་ནས་འདི་ཉེ་བར་གསུངས་སོ། །
དངོས་དང་དངོས་མེད་རྣམ་གྲོལ་བའི། །
གཅིག་པུ་དེ་ནི་དགའ་བཞིའི་མཆོག །རྣམ་པར་རྟོག་པ་ཀུན་སྤངས་པའི། །
སྤྲོས་པ་མེད་པའི་རང་བཞིན་ང་། །
རྨོངས་པ་གང་གིས་ང་མི་ཤེས། །
ལུས་དང་ངག་རྣམས་ཀུན་ལ་གནས། །
ང་ནི་དེ་རྣམས་ཕན་དོན་ཕྱིར། །
རྣམ་པ་ལྔ་ཡིས་ཡང་དག་གནས། །
དེ་ནས་བཅོམ་ལྡན་འདས་མ་རྡོ་རྗེ་དབྱིངས་ཀྱི་དབང་ཕྱུག་མ་ཞེ་སྡང་རྡོ་རྗེ་མའི་ཏིང་ངེ་འཛིན་ལ་སྙོམས་པར་ཞུགས་ནས་འདི་ཉེ་བར་གསུངས་སོ། །
སྟོང་དང་སྙིང་རྗེ་དབྱེར་མེད་པའི། །
ལྷ་ཡི་འདོད་པས་བདེ་བར་གནས། །
བདག་ནི་ཀུན་རྟོག་རྣམ་པར་བྲལ། །
སྤྲོས་པ་མེད་ཅིང་གཡོ་བ་མེད། །
བུད་མེད་གང་གིས་ང་མི་ཤེས། །
བུད་མེད་ཀུན་གྱི་ལུས་ལ་གནས། །
བདག་ནི་དེ་རྣམས་ཕན་དོན་ཕྱིར། །
རྣམ་པ་ལྔ་ཡིས་ཡང་དག་གནས། །
དེ་ནས་བཅོམ་ལྡན་འདས་མི་གཡོ་བ་ནག་པོ་ལ་བཅོམ་ལྡན་འདས་མ་ཞེ་སྡང་རྡོ་རྗེ་མས་དམ་དུ་འཁྱུད་ནས་ཙུམ་པར་མཛད་དེ་གསོལ་བ་བཏབ་པ་དང་། ལྷ་མོ་ལྷ་མོ་དགའ་ཆེན་མོ། །
གསང་བ་ཤིན་ཏུའང་རྙེད་དཀའ་བ། །
སྙིང་པོ་ལས་སྙིང་མཆོག་གི་གཙོ། །
སངས་རྒྱས་ཀུན་གྱིས་ལེགས་གསུངས་པ། །
རྒྱུད་ཀྱི་རྒྱལ་པོ་དབང་ཕྱུག་མཆོག །དགའ་མ་རྒྱུད་ཆེན་མཉན་པར་གྱིས། །
དབང་པོ་གཅིག་པུ་ཞེས་བྱ་བས། །
སེམས་ཅན་དངོས་གྲུབ་མྱུར་དུ་འགྲུབ། །
དཀྱིལ་འཁོར་མ་མཐོང་བ་རྣམས་ལ། །
རྒྱུད་འདི་རབ་ཏུ་བསྟན་མི་བྱ། །
དཀྱིལ་འཁོར་གཞན་དུ་ཞུགས་པ་ལའང་། །
རྒྱུད་འདི་བསྟན་པར་མི་བྱའོ། །
གང་ཞིག་གཏུམ་པོ་ཁྲོ་བོ་ཡི། །
དཀྱིལ་འཁོར་རབ་ཞུགས་མཉམ་གཞག་ཅིང་། །
དད་དང་བརྩོན་འགྲུས་མཆོག་ལྡན་ལ། །
གཏུམ་པོའི་རྒྱུད་འདི་བསྟན་པར་བྱ། །
བླ་མ་ལ་གུས་སྙིང་རྗེ་ཅན། །
སྔགས་ཀྱི་ཐེག་པར་མཆོག་ཏུ་གཞོལ། །
གཏུམ་པོའི་དབང་ཕྱུག་ལ་རྟག་གུས། །
དེ་ལ་རྒྱུད་འདི་བསྟན་པར་བྱ། །
རྣལ་འབྱོར་པ་གང་ལ་ལ་ཞིག །འདོད་བརྐམ་སངས་རྒྱས་སླུ་བྱེད་པས། །
གཏུམ་པོའི་དཀྱིལ་འཁོར་སྟོན་བྱེད་ཅིང་། །
བླ་མེད་རྒྱུད་ནི་སྟོན་བྱེད་ན། །
དེ་ནི་ནད་ཆེན་གྱིས་གཟིར་ནས། །
བཤང་གཅིའི་དྲི་མས་གོས་པར་བྱེད། །
ཟླ་བ་དྲུག་གི་ནང་དུ་ནི། །
དེ་ནི་འཆི་བའི་སྡུག་བསྔལ་འགྱུར། །
དེ་ཕྱིར་གཤིན་རྗེའི་ཕོ་ཉས་བཟུང་། །
དུས་ཀྱི་ཞགས་པའི་དབང་དུ་འགྱུར། །
གང་ཚེ་སྡིག་ཅན་དམྱལ་བར་འཁྲིད། །
སངས་རྒྱས་ཀྱིས་ཀྱང་བསྲུང་མི་ནུས། །
ལོ་ནི་འབུམ་དུ་དེ་སྡུག་བསྔལ། །
གལ་ཏེ་མྱོང་འགྱུར་ལས་ཟད་ཀྱང་། །
གལ་ཏེ་མི་རུ་སྐྱེས་ན་ཡང་། །
རྡོ་རྗེའི་གནམ་ལྕགས་ཀྱིས་དེ་འཇིག །སྔགས་རིག་བརྟུལ་ཞུགས་ཅན་གྱིས་ནི། །
དེ་ཕྱིར་དཀྱིལ་འཁོར་ལེགས་བྲིས་ནས། །
དེ་ཉིད་སྔོན་དུ་ཡོངས་བརྟགས་པའི། །
སློབ་མ་བཟང་པོ་རབ་གཞུག་བྱ། །
འཇིག་རྟེན་གསུམ་དུ་རྙེད་དཀའ་བའི། །
རྒྱུད་ནི་དེ་ཕྱིར་བསྟན་པར་བྱ། །
གང་ཡང་མ་ཐོས་རྒྱུད་འཆད་པ། །
དེ་ཡང་འོག་ཏུ་འགྲོ་འགྱུར་ཞིང་། །
གལ་ཏེ་སངས་རྒྱས་དང་མཚུངས་ཀྱང་། །
དེ་ཡི་གདོང་དུ་རྣམ་སྨིན་འགྱུར། །
སློབ་མ་དད་པ་དམན་པ་དང་། །
ཐེ་ཚོམ་ཟ་བས་ཉན་བྱེད་ན། །
མགོ་བོར་རྡོ་རྗེའི་ཐོག་ལྟུང་བ། །
ཆར་འབབ་དུས་སུ་ཐེ་ཚོམ་མེད། །
མཆོག་གི་ཞལ་མངའ་ལྷ་མོ་ལ། །
བདག་གིས་འདི་ནི་བདེན་པར་བཤད། །
དཔའ་བོ་གཅིག་ཉིད་རྒྱུད་འདི་ནི། །
གཏུམ་པོ་ཁྲོ་བོ་ཤིན་ཏུ་གསང་།
ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི།
དཔལ་ཁྲོ་བོ་གཏུམ་པོ་ཆེན་པོའི་རྒྱུད་ལས་རྒྱུད་ལ་འཇུག་པའི་རིམ་པར་ཕྱེ་བ་ཞེས་བྱ་བ་སྟེ་དང་པོའོ།། །
།དེ་ནས་བཅོམ་ལྡན་འདས་མ་ཞེ་སྡང་རྡོ་རྗེ་མས།
གཏུམ་པོ་ཆེན་པོ་ཁྲོ་བོ་ལ་དམ་དུ་འཁྱུད་ནས་གསོལ་པ།
དཀྱིལ་འཁོར་གྱི་ནི་བྱ་བ་ལ། །
གང་གི་ཚད་ཀྱིས་བྲི་བར་བྱ། །
དེ་བཞིན་དེ་དབུས་བྲི་བྱ་བ། །
གང་ཡིན་གཙོ་བོས་བདག་ལ་གསུངས། །
དེ་ནས་བཅོམ་ལྡན་འདས་ཀྱིས་བཀའ་སྩལ་པ། །
དཀྱིལ་འཁོར་ཚད་དུ་གང་གྱུར་པ། །
ཁྲུ་གང་དང་ནི་ཁྲུ་དོ་དང་། །
ཁྲུ་གསུམ་པ་དང་ཁྲུ་བཞི་པ། །
ཁྲུ་ལྔའི་ཚད་ལས་ལྷག་མི་བྱ། །
གང་དུ་དེ་ཡི་རྡུལ་ཚོན་ཉིད། །
ཁ་དོག་སྣ་ཚོགས་ཀྱིས་བྱས་པ། །
གྲུ་བཞི་པ་ལ་སྒོ་བཞི་པ། །
རྟ་བབས་བཞི་ཡིས་རྣམ་པར་བརྒྱན། །
སྒོ་ནི་བརྒྱད་ཆ་ཉིད་དུ་ནི། །
དེ་ཡི་ཚད་དུ་རབ་ཏུ་བརྟག །སྒོ་ཡི་ཚད་ཀྱིས་སྒོ་ཁྱུད་དང་། །
དེ་ཡི་ཕྱེད་ཀྱིས་འགྲམ་དང་ནི། །
ལོགས་དང་དེ་བཞིན་སྟེགས་བུ་དང་། །
དྲ་བ་དྲ་ཕྱེད་སྣམ་བུ་རྣམས། །
རྩ་བའི་ཐིག་གི་ཕྱི་རོལ་དུ། །
དེ་ཡི་བྱེད་ཀྱི་རྡུལ་ཚོན་ས། །
རྡོ་རྗེའི་ཕྲེང་བ་ཉིད་དང་ནི། །
ཀ་བ་བརྒྱད་ལྡན་བརྟག་པར་བྱ། །
སྒོ་ཡི་སུམ་འགྱུར་ཉིད་ཀྱིས་ནི། །
སྒོ་ཡི་རྟ་བབས་མཆོག་ཏུ་བྱ། །
མཆོག་ཏུ་སྣ་ཚོགས་རྡོ་རྗེ་བྲི། །
རྡོ་རྗེའི་ར་བ་ཁོར་ཡུག་ལྡན། །
དཔག་བསམ་ཤིང་སོགས་དང་ལྡན་པ། །
ཁྲོ་བོ་གཏུམ་པོའི་དཀྱིལ་འཁོར་ལ། །
དཀྱིལ་འཁོར་འཁོར་ལོའི་རྣམ་པ་ལ། །
འཕར་མ་གཅིག་པ་ཉིད་དུ་བྱ། །
དེ་ཡི་ཤར་ཕྱོགས་ཕྱོགས་བརྒྱད་ལ། །
སྣ་ཚོགས་པདྨ་ཡང་དག་བྲི། །
དབུས་མ་དང་དགུ་དེ་དབུས་སུ། །
རལ་གྲི་སྔོན་པོ་རྡོ་རྗེས་མཚན། །
རྡོ་རྗེ་གྲི་གུག་ཐོད་བཅས་འོག །ཤར་དུ་འཁོར་ལོས་མཚན་པ་ཡི། །
རལ་གྲི་ཁ་དོག་དཀར་པོ་བྲི། །
ལྷོ་རུ་ཁ་དོག་སེར་པོ་ཡི། །
རིན་ཆེན་དང་བཅས་ཡང་དག་བྲི། །
ནུབ་ཏུ་ཁ་དོག་དམར་པོ་ཡི། །
པདྨ་དམར་པོས་མཚན་པ་དང་། །
བྱང་དུ་རལ་གྲི་རྐྱང་པ་ཡི། །
ཁ་དོག་ལྗང་ཁུ་ཡང་དག་ཁྲི། །
འཁོར་ལོ་དཀར་པོས་མཚན་པ་ཡི། །
གྲི་གུག་མེ་ཡི་མཚམས་སུ་བྲི། །
རིན་ཆེན་སེར་པོས་རབ་མཚན་པ། །
བདེན་བྲལ་དུ་ནི་བྲི་བར་བྱ། །
པདྨ་དམར་པོས་རབ་མཚན་པ། །
རླུང་དུ་དེ་བཞིན་བྲི་བར་བྱ། །
དབང་ལྡན་ཁ་དོག་ལྗང་ཁུ་ཡི། །
ཨུཏྤལ་སྔོན་པོས་མཚན་པ་བྲི། །
ཟླ་བ་ཉི་མའི་སྟེང་གནས་པའི། །
མཚན་མ་ཐམས་ཅད་རབ་ཏུ་བརྟག །རྡུལ་ཚོན་དཀྱིལ་འཁོར་སྒྲུབ་ཐབས་འདི། །
བདག་གིས་འཇིག་རྟེན་དོན་ཕྱིར་བཤད། །
ཡང་ན་དཀྱིལ་འཁོར་བྲི་བྱ་བ། །
རས་རིས་ཚུལ་དུ་བྲི་བར་བྱ། །
སྔོན་བཞིན་དཀྱིལ་འཁོར་བྲི་བྱས་ནས། །
དབུས་སུ་མི་གཡོ་མཐིང་ནག་བྲི། །
ཞེ་སྡང་རྡོ་རྗེ་མས་འཁྱུད་པ། །
ཤར་དུ་མི་གཡོ་དཀར་པོ་བྲི། །
མི་གཡོ་སེར་པོ་དེ་བཞིན་ལྷོར། །
ནུབ་ཏུ་མི་གཡོ་དམར་པོ་བྲི། །
བྱང་དུ་མི་གཡོ་ལྗང་ཁུ་བྲི། །
མེ་མཚམས་གཏི་མུག་རྡོ་རྗེ་དཀར། །
བདེན་བྲལ་ཕྲ་མ་རྡོ་རྗེ་སེར། །
རླུང་དུ་འདོད་ཆགས་རྡོ་རྗེ་མ། །
ལྷ་མོ་དམར་མོ་ཡང་དག་བྲི། །
དབང་ལྡན་ཕྲག་དོག་རྡོ་རྗེ་མ། །
ལྗང་བྲི་རས་བྲིས་དཀྱིལ་འཁོར་ལ། །
དེ་ནས་དཀྱིལ་འཁོར་ལ་སྔགས་ཀྱིས་ལྷག་པར་གནས་པར་བྱ་བ་ནི།
ཨོྃ་ཤྲཱི་ཙཎྟ་མ་ཧཱ་རོ་ཥ་ཎ་ས་པ་རི་ཝཱ་ར་ས་ཧི་ཏཱ།
ཨཱ་གཙྪ་ཨཱ་གཙྪ་ཛཿཧཱུྃ་བྃ་ཧོཿ། །
ཨ་ཏྲ་མཎྜ་ལེ།
ཨ་དྷིཥྵཱ་ནཾ་ཀུ་རུ་ཧཱུྃ་ཕཊ་སྭཱ་ཧཱ།
འདིས་ཀུན་ནས་དགུག་པ་དང་། རབ་ཏུ་གཞུག་པ་དང་། བཅིང་བ་དང་། དབང་དུ་བྱས་ཏེ་མཆོད་པར་བྱའོ། །
དེ་ནས་སྔགས་ཀྱི་མཆོད་པར་གྱུར་པ་ནི།
ཨོྃ་ཀྲྀཥྟ་ཙ་ལ་པུཥྤཾ་པྲ་ཏཱིཙྪ་ཧཱུྃ་ཕཊ།
ཨོྃ་ཤྭེ་ཏཱ་ཙ་ལ་པུཥྤཾ་པྲ་ཏཱིཙྪ་ཧཱུྃ་ཕཊ།
ཨོྃ་པཱི་ཏཱ་ཙ་ལ་པུཥྤཾ་པྲ་ཏཱིཙྪ་ཧཱུྃ་ཕཊ།
ཨོྃ་རཀྟཱ་ཙ་ལ་པུཥྤཾ་པྲ་ཏཱིཙྪ་ཧཱུྃ་ཕཊ།
ཨོྃ་ཤྱཱ་མཱ་ཙ་ལ་པུཥྤཾ་པྲ་ཏཱིཙྪ་ཧཱུྃ་ཕཊ།
ཨོྃ་ཧཱེ་ཥ་བཛྲཱི་པུཥྤཾ་པྲ་ཏཱིཙྪ་ཧཱུྃ་ཕཊ།
ཨོྃ་མོ་ཧ་བཛྲཱི་པུཥྤཾ་པྲ་ཏཱིཙྪ་ཧཱུྃ་ཕཊ།
ཨོྃ་པི་ཤུན་བཛྲཱི་པུཥྤཾ་པྲ་ཏཱིཙྪ་ཧཱུྃ་ཕཊ།
ཨོྃ་རཱ་ག་བཛྲཱི་པུཥྤཾ་པྲ་ཏཱིཙྪ་ཧཱུྃ་ཕཊ།
ཨོྃ་ཨཱིརྠྱ་བཛྲཱི་པུཥྤཾ་པྲ་ཏཱིཙྪ་ཧཱུྃ་ཕཊ།
དེ་བཞིན་དུ།
དི་པཾ་དང་། དྷཱུ་པཾ།
གནྡྷཾ།
ནེེ་བེ་དྱཾ།
དེ་ལྟ་བུའི་ཉེ་བར་སྤྱད་པར་ལྔས་དཀྱིལ་འཁོར་ལ་མཆོད་པར་བྱའོ། །
གང་ཚེ་དབུས་སུ་མི་གཡོ་དཀར། །
གཏི་མུག་རྡོ་རྗེ་མ་དང་བཅས། །
དེ་ཡི་དཀྱིལ་འཁོར་ཉིད་དུ་ཤེས། །
དེ་བཞིན་མི་གཡོ་སེར་ལ་སོགས། །
རྣལ་འབྱོར་ལྔ་ཡི་རབ་དབྱེ་བས། །
དཀྱིལ་འཁོར་ལྔ་རུ་བརྟག་པར་བྱ། །
སེམས་ཉིད་རྩེ་གཅིག་གྱུར་པ་ཡིས། །
སྔོན་དུ་བསྙེན་པ་བརྩམ་པར་བྱ། །
དཀྱིལ་འཁོར་རབ་བཞུགས་རྣལ་འབྱོར་མ། །
རྣལ་འབྱོར་དང་ནི་ཡང་དག་ལྡན། །
ཕན་ཚུན་དུ་ནི་ཕྱག་བྱས་ནས། །
བཟའ་བ་ཤ་དང་ཆང་ཡང་བྱ། །
ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་ཁྲོ་བོ་གཏུམ་མོ་ཆེན་པོའི་རྒྱུད་ལས།
དཀྱིལ་འཁོར་གྱི་རིམ་པར་ཕྱེ་བ་སྟེ་གཉིས་པའོ།། །
།དེ་ནས་བཅོམ་ལྡན་འདས་མས་གསོལ་བ། །
སློབ་མ་ཇི་ལྟ་བུ་ཉིད་ལ། །
རྒྱུད་འདི་རབ་ཏུ་སྦྱར་བར་བྱ། །
ཐེ་ཚོམ་མེད་པར་བྱ་བ་ཉིད། །
ཁྱབ་བདག་ཆེན་པོ་བསྟན་དུ་གསོལ། །
དེ་ནས་བཅོམ་ལྡན་འདས་ཀྱིས་བཀའ་སྩལ་པ།
དང་པོར་སྐྱབས་སུ་འགྲོ་བ་གསུམ་སྦྱིན་པར་བྱའོ། །
བསླབ་པ་ལྔ་དང་གསོ་སྦྱོང་དག་ཀྱང་ངོ་། །
དེ་ནས་དབང་ལྔ་དང་། གསང་བ་དང་། ཤེས་རབ་ཡེ་ཤེས་ཀྱི་དབང་ངོ་། །
དེ་ནས་སྐལ་ལྡན་སློབ་མ་ལ། །
རྒྱུད་ཀྱི་དེ་ཉིད་བསྟན་པར་བྱ། །
གཞན་དག་རིང་དུ་སྤང་བར་བྱ། །
གཞན་དུ་གུས་བཅས་གྱུར་ཀྱང་སྤང་། །
དེ་ལ་སྐྱབས་སུ་འགྲོ་བའི་ཚིགས་སུ་བཅད་པ་འདིའོ། །
ཇི་སྲིད་སྙིང་པོ་བྱང་ཆུབ་པར། །
སངས་རྒྱས་ལ་ནི་བདག་སྐྱབས་མཆི། །
དམ་པའི་ཆོས་ལ་བདག་སྐྱབས་མཆི། །
དགེ་འདུན་ལ་ཡང་མི་ཕྱེད་དང་། །
དེ་ལ་བསླབ་པ་ལྔའི་ཚིགས་སུ་བཅད་པ་ནི།
སྲོག་གཅོད་མ་བྱིན་ལེན་པ་དང་། །
གཞན་གྱི་བུད་མེད་རྫུན་སྨྲ་རྣམས། །
སྤང་བྱ་ཀུན་ལ་འཕགས་བཞིན་བྱ། །
ལྔ་པ་ཆང་གི་བཏུང་བ་ཉིད། །
དེ་ལ་འདིར་གསོ་སྦྱོང་གི་ཚིགས་སུ་བཅད་པ་ནི། །
བདག་གིས་སེམས་ཅན་གསད་མི་བྱ། །
ཕ་རོལ་ནོར་ནི་དབྲོག་མི་བྱ། །
བདག་ནི་ཚངས་པར་སྤྱོད་པ་སྤྱད། །
རྫུན་གྱི་ཚིག་ཀྱང་སྤང་བར་བགྱི། །
མྱོས་བྱེད་ཆང་གི་བཏུང་བ་ནི། །
བདག་གིས་གང་དུའང་བདུང་མི་བྱ། །
གར་དང་གླུ་དང་རྒྱན་རྣམས་དང་། །
རྒོད་བག་རྣམས་ནི་སྤང་བར་བྱ། །
ཁྲི་སྟན་མཐོ་དང་ཁྲི་སྟན་ཆེ། །
དུས་མིན་ཁ་ཟས་སྤང་བར་བྱ། །
དེ་ལྟར་གསོ་སྦྱོང་ཡན་ལག་བརྒྱད། །
དགྲ་བཅོམ་རྗེས་སུ་བདག་གིས་བསླབ། །
ཇི་ལྟར་སངས་རྒྱས་ཀྱིས་གསུངས་ལྟར། །
རྣམ་དག་འདག་གིས་གཟུང་བར་བགྱི། །
དེ་ཡིས་གཡོན་ཅན་བདུད་ལས་རྒྱལ། །
བླ་མེད་སངས་རྒྱས་མཆོག་ཐོབ་བྱ། །
འདིར་ནི་སྲིད་པ་ཞི་གྱུར་ནས། །
ལུས་ཅན་ཀུན་གྱི་སྐྱབས་གྱུར་ཏེ། །
འཁོར་བ་ཇི་སྲིད་དེ་སྲིད་པར། །
སྐྱེས་བུ་བདེ་བར་གཤེགས་པར་སྐྱེ་སྐྱེ་བོ་བཟང་པོ་དང་འགྲོགས་འདིར། །
བློ་ལྡན་འཇིག་རྟེན་ལ་ཕན་དགའ། །
དེ་ལ་འདིར་ཆུའི་དབང་ནི།
སློབ་མ་དྲི་མ་དང་བྲལ་ཞིང་ཤེལ་དག་པ་བཞིན་དུ་བསམས་ནས།
རྣམ་པར་རྒྱལ་བའི་བུམ་པ་ནས་ཆུ་བླངས་ཏེ།
ལོ་མ་དང་བཅས་པའི་ལག་པས།
ཨོྃ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། །
ཞེས་པ་འདིས་དབང་བསྐུར་བར་བྱའོ། །
དེ་ལ་འདིར་དབུ་རྒྱན་གྱི་དབང་བསྐུར་བ་ནི་གོས་ལ་སོགས་པ་ལ་བྱས་པའི་དབུ་རྒྱན་རིན་པོ་ཆེ་ཀུན་ལས་གྲུབ་པར་བསམས་ནས།
སློབ་མ་ཡང་འཁོར་ལོས་སྒྱུར་བ་ལྟར་བསམས་ནས།
མགོ་བོར་དབུ་རྒྱན་སྦྱིན་པར་བྱའོ། །
སྔོན་བཞིན་དུ་དབང་བསྐུར་བར་བྱ་སྟེ།
ཨོྃ་ཙཎྜ་མ་ཧཱ་རོ་ཥ་ཎ་ཨཱ་བི་ཤ་ཨཱ་བི་ཤ་ཨ་སྱ་ཧྲྀ་ད་ཡྃ་ཧཱུྃ་ཕཊ།
དེ་ལ་རལ་གྲིའི་དབང་བསྐུར་བ་ནི།
ལྕགས་ལ་སོགས་པའི་རང་བཞིན་ལས་རལ་གྲི་དེའི་ལག་པ་གཡས་སུ་བྱིན་ནས།
སྔོན་བཞིན་དུ་དབང་བསྐུར་བར་བྱ་སྟེ།
ཨོྃ་ཧ་ན་ཧ་ན།
མཱ་ར་ཡ་མཱ་ར་ཡ།
སརྦ་ཤ་ཏྲཱུྃ་ཛྙཱ་ན་ཁཌྒ་ཧཱུྃ་ཕཊ།
དེ་ལ་འདིར་ཞགས་པའི་དབང་བསྐུར་བ་ནི།
ཟངས་མ་ལ་སོགས་པ་ལས་བྱས་པའི་ཞགས་པ་དེའི་སྡིགས་མཛུབ་དང་བཅས་པའི་ལག་པ་གཡོན་པར་བྱིན་ནས།
སྔོན་བཞིན་དུ་དབང་བསྐུར་བར་བྱ་སྟེ།
ཨོྃ་གྲྀཧྞ་གྲྀཧྞ། །
ཀ་ཧ་ཀ་ཧ།
ཀཌྜྷྱ་ཀཌྜྷྱ་སརྦ་དུཥྚཱཾ་པཱ་ཤེ་ན་བནྡྷ་བནྡྷ།
མ་ཧཱ་ས་ཏྱ་ཏེ་དྷ་རྨྨ་ཏེ་སྭཱ་ཧཱ།
དེ་ལ་འདིར་མིང་གི་དབང་ནི།
སློབ་མ་ཁྲོ་བོ་གཏུམ་པོ་ཆེན་པོའི་ཕྱག་རྒྱ་རུ་ཉེ་བར་བཀོད་ནས།
དེའི་རྣམ་པར་སེམས་ཀྱིས་དམིགས་ཏེ།
ཨོྃ་ཧེ་ཤྲཱི་བྷ་ག་བ་ན་ཀྲྀཥྞཱ་ཅེ་ལ་སིདྡྷེ་སྟྭཾ་ཧཱུྃ་ཕཊ།
དེ་ནས་སྔོན་བཞིན་དུ་དབང་བསྐུར་བར་བྱའོ། །
དེ་བཞིན་དུ་སྒྲུབ་པ་པོས་ནག་པོ་ལ་སོགས་པའི་དབྱེ་བས།
མི་གཡོ་བ་རྣམ་པ་ལྔའི་མིང་གིས་དབང་བསྐུར་བ་སྦྱིན་པར་བྱའོ། །
ཞེས་བྱ་བ་ནི་དབང་ལྔའོ། །
བུད་མེད་རྣམས་ཀྱི་དབུ་རྒྱན་གྱི་དབང་བསྐུར་བ་བཞག་ནས།
སིན་དྷུ་རའི་དབང་བསྐུར་བ་སྦྱིན་པར་བྱའོ། །
རྒྱལ་སྲིད་ཀྱི་ལྷ་མོ་ཆེན་མོའི་ཚུལ་དུ་སློབ་མ་དམིགས་ཏེ།
ཨོྃ་བྷ་ག་ཝ་ཏཱི་ཨཱ་བི་ཤ་ཨཱ་བི་ཤ་ཨ་སྱ་ཧྲྀ་ད་ཡཾ་ཧཱུྃ་ཕཊ།
ལྕགས་ལ་སོགས་པའི་གྲི་གུག་དེའི་ལག་པ་གཡས་སུ་སྦྱིན་པར་བྱའོ། །
ཨོྃ་ཀརྟི་ཀེ་སརྦྦ་མཱ་རཱ་ཎཱྃ་མཱྃ་སྃ་ཀཱརྟ་ཡ་ཀཱརྟ་ཡ་ཧཱུྃ་ཕཊ།
ལག་པ་གཡོན་དུ་མིའི་ཐོད་པའམ།
རྫ་ལས་བྱས་པ་སྦྱིན་པར་བྱའོ། །
ཨོྃ་བཛྲ་ཀ་པཱ་ལ་སརྦྦ་ཤ་ཏྲུ་ཎཱཾ་རཀྟཾ་དྷཱ་ར་ཡ་དྷཱ་ར་ཡ་ཧཱུྃ་ཕཊ།
དེ་ནས་བཅོམ་ལྡན་འདས་མའི་ཕྱག་རྒྱ་རུ་རྣམ་པར་བཀོད་ནས།
དེའི་རྣམ་པར་དམིགས་ཏེ།
ཨོྃ་ཧེ་ཤྲཱི་དྭེ་ཥ་བཛྲི་སིདྡྷེ་སྟྭཾ་ཧཱུྃ་ཕཊ།
དེ་བཞིན་དུ་བུད་མེད་ནི་ནག་མོ་ལ་སོགས་པའི་ཁ་དོག་གི་དབྱེ་བས་རྣལ་འབྱོར་མ་ལྔ་པོ་རྣམས་ཀྱི་མིང་གི་དབང་བསྐུར་བར་བྱའོ། །
འདིར་ཤེས་རབ་ཀྱི་དབང་བསྐུར་བའི་གནས་སུ་ཐབས་ཀྱི་དབང་བསྐུར་བ་སྦྱིན་པར་བྱའོ་ཞེས་སོ། །
དེ་ནས་གསང་བའི་དབང་བསྐུར་བར་གྱུར་པ་ནི་བླ་མ་ལ་སློབ་མས་གོས་ལ་སོགས་པས་ཡང་དག་པར་མཆོད་ནས།
དེ་ལ་རང་ཡིད་དུ་འོང་བའི་གཟུགས་དང་། ལང་ཚོས་བརྒྱན་པའོ་ཤེས་རབ་མ་དབུལ་བར་བྱའོ། །
ཁྱོད་ལ་འདི་ནི་འབུལ་ལགས་ཀྱིས། །
འདོད་ཀུན་བདེ་བར་རབ་ཏུ་སྩོལ། །
བདག་ནི་འདོད་པའི་བདེ་དོན་ཕྱིར། །
མགོན་པོ་ཁྱོད་ཀྱིས་བརྩེ་བས་ཟུང་། །
དེ་ནས་བླ་མ་ལ་ཕྱག་འཚལ་ནས་སློབ་མ་ཕྱིར་བྱུང་སྟེ།
ཨོྃ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ།
ཞེས་པའི་སྔགས་བཟླས་ཤིང་གནས་པར་བྱའོ། །
ཡང་བླ་མས་ཆང་དང་ཤ་ལ་སོགས་པ་རྣམས་ཀྱིས་བདག་ཉིད་མཆོད་ནས།
ཤེས་རབ་ཀྱང་ཚིམ་པར་བྱས་ཏེ།
ཡང་དག་པར་སྦྱོར་བ་ལས་ཉེ་བར་བྱུང་བའི་དཀར་དམར་ལོ་མའི་སྐྱོང་བུ་ལ་སོགས་པར་བཞག་ནས་སློབ་མ་བོས་ཏེ།
དེའི་ལྕེ་ལ་མཐེ་བོང་དང་མིང་མེད་ཀྱིས་རྫས་བཟུང་ནས།
ཧཱུྃ་ཕཊ་ཀྱི་ཡི་གེ་བྲི་བར་བྱའོ། །
དེ་ནས།
ཨ་ཧོ་སུ་ཁྃ་ཞེས་བརྗོད་པར་བྱའོ། །
དེ་ནས་འདི་བརྗོད་པར་བྱ་སྟེ།
དེ་རིང་བདག་གིས་སངས་རྒྱས་ཀྱི་ཡེ་ཤེས་བསྐྱེད་པར་བྱ་ཡིས།
གང་གིས་འདས་པ་དང་མ་འོངས་པ་དང་ད་ལྟར་བྱུང་བའི་སངས་རྒྱས་བཅོམ་ལྡན་འདས་རབ་ཏུ་མི་གནས་པའི་མྱ་ངན་ལས་འདས་པ་ཐོབ་པར་འགྱུར་གྱིས།
འོན་ཀྱང་ཁྱོད་ཀྱིས་དཀྱིལ་འཁོར་མ་མཐོང་བ་རྣམས་ཀྱི་མདུན་དུ་འདི་སྨྲ་བར་མི་བྱའོ། །
དེ་ནས་སློབ་མའི་སྙིང་གར་རལ་གྲི་བཞག་ནས།
འདི་སྐད་བརྗོད་པར་བྱ་སྟེ།
གལ་ཏེ་སྨྲས་ན་དེ་ཡི་ཚེ། །
ཤིན་ཏུ་རྣོ་བའི་རལ་གྲི་འདི། །
ཁྲོ་བོ་གཏུམ་པོའི་ཕྱག་ན་གནས། །
གང་གིས་དམ་ཚིག་འཇིག་བྱེད་པ། །
དེ་ལ་འདི་ཡིས་མཆོག་ཏུ་གཅོད། །
སྐྱེ་བ་བྱེ་བ་སྟོང་རྣམས་སུ། །
མི་རྣམས་རལ་གྲི་ལག་ཕྱར་བས། །
ཡན་ལག་ཀུན་གཅོད་མགོ་བོ་ནི། །
འདི་ཡིས་མཆོག་ཏུ་གཅོད་པར་བྱེད། །
གལ་ཏེ་དམ་ཚིག་འདི་ཉིད་ཀྱིས། །
ཁྱོད་ཀྱིས་འཇིགས་པ་ཐོབ་པར་འགྱུར། །
དེ་ནས་སློབ་མས་བརྗོད་པར་བྱ་སྟེ།
དེ་ལྟར་ངེས་ཞེས་སོ། །
དེ་ནས་གདོང་གཡོགས་བཅིངས་ནས།
དཀྱིལ་འཁོར་དུ་མེ་ཏོག་དབུལ་བར་བྱའོ། །
དེ་ནས་གདོང་གཡོགས་བསལ་ནས།
དཀྱིལ་འཁོར་རབ་ཏུ་བསྟན་པར་བྱའོ། །
གང་དང་གང་གི་མཚན་མ་དེ་ནས་བསྟན་པར་བྱའོ། །
དེ་ནས་སློབ་མ་ལ་ཤེས་རབ་མ་དེ་སྦྱིན་པར་བྱའོ། །
གཟུངས་མ་ཡིད་འོང་འདི་ཁྱོད་ཀྱིས། །
བསྟེན་བྱར་སངས་རྒྱས་རྣམས་ཀྱིས་གསུངས། །
རྨོངས་པ་གང་ཞིག་འདའ་བྱེད་པ། །
དེ་ལ་མཆོག་གི་དངོས་གྲུབ་མེད། །
དེ་ནས་དགའ་བ་བཞིའི་རྣམ་པར་དབྱེ་བ་བླ་མས་རྣ་བར་སྨྲ་བར་བྱའོ། །
དེ་ནས་བླ་མ་ཕྱི་རོལ་དུ་བྱུང་ནས། །
ཤེས་རབ་གཅེར་བུར་ཅོག་པུས་གསང་གནས་མཛུབ་མོས་བསྟན་ནས།
ཅི་སྟེ་བུ་ཁྱོད་འདི་སྤྲོའམ། །
ང་ལས་མི་གཙང་བ་དང་ནི། །
བཤང་གཅི་རཀྟ་ཟ་བ་དང་། །
བྷ་གའི་གནས་ལའོ་བྱེད་དམ། །
སྒྲུབ་པ་པོས་སྨྲ་བར་བྱ་སྟེ།
ཁྱོད་ལས་མི་གཙང་བཟའ་བ་ནི། །
ཅི་ཡི་ཕྱིར་ན་བདག་མི་སྤྲོ། །
ཇི་སྲིད་བྱང་ཆུབ་སྙིང་པོའི་བར། །
བདག་གིས་མི་མོ་ཀུན་གུས་བྱ། །
དེས་ཀྱང་།
ཨ་ཧོ་བདག་གི་པདྨ་འདི། །
བདེ་བ་ཐམས་ཅད་ཡང་དག་ལྡན། །
གང་ཞིག་ཆོ་གས་སྟེན་བྱེད་ན། །
བདག་ནི་དངོས་གྲུབ་སྩོལ་མཛད་མ། །
བློ་ལྡན་བརྟན་པར་རབ་སྦྱོར་བས། །
པདྨ་ར་བྱ་བ་ཇི་བཞིན་གྱིས། །
རང་ཉིད་ཁྲོ་བོ་གཏུམ་པོ་ཆེན་པོར་གནས་པས་བདེ་བ་ཆེན་པོ་སྟེ།
དེ་ནས་སྒྲུབ་པ་པོ་བདག་ཉིད་ཁྲོ་བོ་གཏུམ་པོ་ཆེན་པོའི་རྣམ་པར་བསམས་ལ།
ཤེས་རབ་ཀྱང་ཞེ་སྡང་རྡོ་རྗེ་མའི་ཚུལ་གྱིས་ཡང་དག་པར་སྦྱོར་བས།
དགའ་བ་བཞི་མཚོན་པར་བྱའོ། །
དེ་ནས་ཡོངས་སུ་རྫོགས་པ་དང་། བླ་མ་ལ་སོགས་པ་ལ་ཆང་དང་ཤ་ལ་སོགས་པའི་ཚོགས་ཀྱི་འཁོར་ལོའི་མཆོད་པ་དབུལ་བར་བྱའོ་ཞེས་པ་ནི་ཤེས་རབ་ཀྱི་དབང་ངོ་ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་ཁྲོ་བོ་གཏུམ་པོ་ཆེན་པོའི་རྒྱུད་ལས།
དབང་བསྐུར་བའི་རིམ་པར་ཕྱེ་བ་སྟེ་གསུམ་པའོ།། །
།དེ་ནས་བཅོམ་ལྡན་འདས་མས་གསོལ་པ།
ཇི་ལྟར་སྒོམ་པ་པོ་ཡི་ཕྱིར། །
ཁྲོ་ཆེན་གཏུམ་པོ་བསྒོམ་པར་བྱ། །
སྔགས་ཀྱི་བཟླས་པ་ཇི་ལྟར་བྱ། །
དབང་ཕྱུག་དམ་པ་བཤད་དུ་གསོལ། །
དེ་ནས་བཅོམ་ལྡན་འདས་ཀྱིས་བཀའ་སྩལ་པ།
ཡིད་དང་མཐུན་པའི་ས་ཕྱོགས་ནི། །
བར་དུ་གཅོད་པ་ཀུན་བྲལ་བར། །
ཇི་ལྟར་རྙེད་པའི་སྟན་ཉིད་ལ། །
དེ་ལ་མཉམ་གཞག་བརྟག་པར་བྱ། །
དང་པོ་བྱམས་པ་བསྒོམ་པར་བྱ། །
གཉིས་པར་སྙིང་རྗེ་བསྒོམ་པར་བྱ། །
གསུམ་པ་ལ་ནི་དགའ་བ་བསྒོམ། །
ཀུན་གྱི་མཐའ་ལ་བཏང་སྙོམས་སོ། །
དེ་ནས་རང་གི་ཐུགས་ཀའི་ས་བོན་ལས་པདྨ་དང་ཟླ་བ་དང་ཉི་མ་ལ་གནས་པའི་འོད་ཟེར་རྣམས་ཀྱིས་མདུན་དུ་བསམ་གཏན་གྱི་ཁྲོ་བོ་གཏུམ་པོ་བསམས་ནས་ཡིད་ཀྱིས་མཆོད་པ་བྱ་སྟེ།
མཁས་པས་མེ་ཏོག་ལ་སོགས་པས། །
ཡིད་ཀྱིས་དེ་རྣམས་མཆོད་པར་བྱ། །
དེ་མདུན་སྡིག་པ་བཤགས་པར་བགྱི། །
བསོད་ནམས་ལ་ཡང་རྗེས་ཡི་རང་། །
གསུམ་ལ་སྐྱབས་སུ་འགྲོ་བར་བྱ། །
བསྐུལ་ཞིང་གསོལ་བ་རབཏུ་འདབས། །
བདག་ཉིད་ཡོངས་སུ་འབུལ་བ་དང་། །
བསོད་ནམས་ཡོངས་སུ་བསྔོ་བར་བྱ། །
དེ་ནས་སྨོན་ལམ་བཏབ་ནས་ནི། །
བྱང་ཆུབ་སེམས་ནི་བསྐྱེད་པར་བགྱི། །
དེ་ནས་ཕྱག་ནི་བཙལ་བྱས་ལ། །
འོད་ཟེར་རྣམས་ཀྱིས་སླར་ཡང་བསྡུ། །
མཁས་པས་སྟོང་པར་བསམས་པ་ནི། །
སྔགས་འདི་ཉིད་ནི་བརྗོད་པར་བྱ། །
ཨོྃ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་བ་ཨཱཏྨ་ཀོ྅ཧཾ།
རབ་ཏུ་འབར་བས་ཧཱུྃ་ཡིག་ནི།
འོད་ཟེར་དེ་ཡི་ཡ་བསྲེགས་པར་བསམ། །
ག་བུར་བསྲེགས་པ་ཇི་བཞིན་བསམ། །
འོད་ཟེར་ལ་ཡང་རྣམ་མི་རྟོག །ཐམས་ཅད་ནམ་མཁའ་ཇི་བཞིན་དུ། །
སྐད་ཅིག་གིས་ནི་རྣམ་པར་བསྒོམ། །
དྲི་མེད་དག་པའི་ཤེལ་བཞིན་དུ། །
རང་ལུས་རྣམ་པར་བསྒོམ་པར་བྱ། །
སྔོན་དུ་བསྒོམ་བྱ་ཕྱི་ནས་ནི།
ཡྃ་རྃ་བྃ་ལྃ་བཞི་རྣམས་ལས། །
ཡོངས་གྱུར་བསྒོམ་བྱ་རླུང་དང་ནི། །
མེ་དང་ཆུ་དངས་རྣམས་སོ། །
བྷྲུྃ་ཡིག་དེ་ལས་བསྒོམ་བྱ་བ། །
གཞལ་ཡས་ཁང་དུ་རབ་ཏུ་བསྒོམ། །
གྲུ་བཞི་པ་ལ་སྒོ་བཞི་པ། །
ཀ་བ་བརྒྱད་ཀྱིས་ཉེ་བར་མཛེས། །
དེ་ཡི་དབུས་སུ་བསམ་བྱ་བ། །
སྣ་ཚོགས་པདྨ་འདབ་བརྒྱད་ལྡན། །
བྃ་ཡིག་ས་བོན་ལས་བྱུང་བ། །
དེ་ལ་ཨྃ་ཡིག་ལས་བྱུང་ཟླ། །
རྃ་ཡིག་ལས་བྱུང་ཉི་མ་སྟེ། །
དེ་སྟེང་ཧཱུྃ་ཡིག་ལས་ཀྱང་སླར། །
ངེས་བསྐྱེད་ནི་བསྐྱོད་པ་རུ་བསམ། །
མཱ་མ་ཀཱི་བཅས་ཡང་དག་སྦྱོར། །
དེ་ལ་རིམ་བཞིན་རྣལ་འབྱོར་དབང་། །
དེ་ཡི་སྤྱི་བོ་ལ་ཐིམ་ནས། །
སྐར་མདའ་ཇི་བཞིན་སྦྱོར་བ་ཡིས། །
མཱ་མ་ཀཱི་ཡི་བྷ་གར་བསམ། །
དེ་ལས་ཁུ་བ་རོ་མཉམ་གྱུར། །
ལྷུང་གྱུར་དེ་ཡི་བྷ་གའི་ནང་། །
གཏུམ་པོའི་གཟུགས་སུ་གྱུར་ནས་ནི། །
བྷ་གའི་མཐའ་ལས་ངས་བྱུང་ནས། །
མི་བསྐྱོད་པ་ལ་རལ་གྲི་ཡིས། །
བསྣུན་ནས་ཕྱི་ནས་རབ་ཏུ་བཟའ། །
མཱ་མ་ཀཱིས་ཀྱང་དེ་ལས་དེའི། །
ཤ་ཟ་བར་ནི་རབ་ཏུ་བསམ། །
དེ་ཕྱིར་མཱ་མ་ཀཱིས་བཟུང་ནས། །
མ་དང་ཡང་དག་རབ་འདོད་བྱ། །
དེས་ཀྱང་འཁྱུད་པར་བསམ་བྱ་བ། །
ཞེ་སྡང་རྡོ་རྗེ་མ་ཡི་གཟུགས། །
ཕྱག་གཡས་ན་ནི་རལ་གྲི་ཕྱར། །
གཡོན་པ་ཞགས་པ་དང་བཅས་པའི། །
སྡིགས་མཛུབ་ཀྱིས་ནི་སྡིགས་པར་བྱེད། །
སོ་ཡིས་མ་མཆུ་ཡང་དག་བསྡམས། །
རྐང་གཡས་བརྡེགས་པའི་སྟབས་ཀྱིས་ནི། །
བདུད་བཞི་རྣམ་པར་ཉེད་པར་མཛད། །
པུས་མོ་གཡོན་པས་ལ་བཙུགས། །
འཇིགས་བྱེད་འཁྱོག་པོར་གཟིགས་པ་ཅན། །
ནོར་འཛིན་ལ་ནི་སྡིགས་མཛུབ་བསྟན། །
པུས་མོ་གཡོན་པའི་རྩེ་མོས་གནས། །
མི་བསྐྱོད་སྔོན་པོས་དབུ་རྒྱན་མཛད། །
རིན་པོ་ཆེ་ཡི་ཅོད་པན་ཅན། །
རྒྱན་རྣམས་ཀུན་གྱིས་བརྒྱན་གྱུར་པའི། །
གཞོན་ནུ་ཟུར་ཕུད་ལྔ་དང་ལྡན། །
བརྒྱད་གཉིས་ལོ་ཡི་རྣམ་པ་ཅན། །
སྤྱན་གཉིས་དམར་པོ་གཙོ་བོ་ཡི། །
སེམས་ཉིད་བརྟན་པར་བསྒོམ་པར་བྱ། །
བདག་ཉིད་ཁྲོ་བོ་གཏུམ་གྲུབ་ནས། །
དེ་ནས་སྲུབ་པའི་སྦྱོར་བ་ཡིས། །
ཤར་དུ་མི་གཡོ་དཀར་པོ་སྤྲོ། །
མེ་མཚམས་གཏི་མུག་རྡོ་རྗེ་མ། །
སྟོན་ཀའི་ཟླ་འོད་དང་མཚུངས་སྤྲོ། །
ལྷོ་རུ་མི་གཡོ་སེར་པོ་སྤྲོ། །
ཕྲ་མ་རྡོ་རྗེ་བདེན་བྲལ་སེར། །
མི་གཡོ་དམར་པོ་ནུབ་ཏུ་སྤྲོ། །
རླུང་དུ་འདོད་ཆགས་རྡོ་རྗེ་མ། །
མི་གཡོ་ལྗང་ཁུ་བྱང་ཕྱོགས་སུ། །
དབང་ལྡན་ཕྲག་དོག་རྡོ་རྗེ་མ། །
ཕྱི་ནས་ཤེས་རབ་དང་བཅས་དེས། །
རང་གི་མགྲིན་པ་ལས་བྱུང་བའི། །
ལྷ་མོ་རྣམས་ཀྱིས་གླུ་ཡིས་བསྐུལ། །
པ་ཧུ་མེེ་ཏྲཱི་དུ་བི་བརྫྫི་ཨ་ཧོ་མཱ་ཤུནྣ་ས་ཧཱ་པ་ཏོཛྫུ་བཱི་ཨོ་ཨེ་ཕིཊྚ་མི་སབྦ་ཛ།
ག་ཧི་བ་བྷཱ་བ།
གཏི་མུག་རྡོ་རྗེ་མས་སོ། །
མཱ་ཀ་རུ་ཎཱ་ཅི་ཨ་ཕིཊྚ་ཧི་པ་ཧུ་མཱ་ཧོ་ཧི་ཏུ་ཤུནྣ་མཱ་མོ་ཛྫུ་དེ་ཧ།
སུ་དུཀྑི་ཨ་ཧུ་ཨི་ཛཱི་བ་བི་ཧུནྣཿ།
ཕྲ་མ་རྡོ་རྗེ་མ་ཡིས་སོ། །
ཀཱི་ས་ཏུ་ཧ་རི་ས་བི་ཧོ་ཧི་ཨ་ཤུནྣ་ཧི་ཀ་ར་སི་པ་བེ་ཤ།
ཏོཛྫུ་ནི་མནྟཱ་ཎ་ཀ་རི་ཨ་མ་ཎྞི་ཨཙྪ་ཨི་ལོ་ཨཱ་ཤི་ཥ།
འདོད་ཆགས་རྡོ་རྗེ་མའི་འོ། །
ཛོ་བ་ན་མཙྪི་ཨུ་པ་ཁི་ཨ་ནིཥྤ་ལ་ཤུནྣཿ།
ཨ་ཌིཊྚེ།
ཤུནྣ་ས་ཧཱ་བ་བི་གོ་ཨི་ཨ་ཀ་ར་ཧི་ཏུ་མོ་ཨེཾེ་ས་མ་གྷིཊྚི།
ཕྲག་དོག་རྡོ་རྗེ་མའིའོ། །
ཁྱབ་བདག་བྱམས་པ་རྣམ་སྤངས་ནས། །
སྟོད་པའི་རང་བཞིན་དུ་མ་མཛད། །
ཁྱོད་དང་རྣམ་བྲལ་བདག་འགུམ་པས། །
འགྲོ་ཀུན་སྟོང་པར་མ་མཛད་ཅིག །གཏི་མུག་རྡོ་རྗེ་མས་སོ། །
སྙིང་རྗེའི་སེམས་བྲལ་བདག་འགུམ་པས། །
ཁྱབ་བདག་སྟོང་པར་མ་མཛད་ཅིག །བདག་གི་ལུས་ནི་སྡུག་བསྔལ་བས། །
འཚོ་བ་དང་བྲལ་མ་མཛད་ཅིག །ཕྲ་མ་རྡོ་རྗེ་མས་སོ། །
ཅི་སྟེ་མཁས་པ་ཁྱོད་ཉིད་ནི། །
དགའ་བ་སྤངས་ནས་སྟོང་པར་འཇུག །འཇིག་རྟེན་མ་ལུས་པ་རྣམས་དང་། །
བདག་གི་ཡིད་ནི་ཁྱོད་ལ་སྡོད། །
འདོད་ཆགས་རྡོ་རྗེ་མ་ཡིས་སོ། །
ལང་ཚོ་དང་ལྡན་བཏང་སྙོམས་པའི། །
མིག་ནི་སྟོང་པ་འབྲལ་མེད་ཅན། །
སྟོང་པའི་རང་བཞིན་ཉིད་སྤོངས་ལ། །
བདག་ལ་མཉམ་ཉིད་སྦྱོར་བར་མཛོད། །
ཕྲག་དོག་རྡོ་རྗེ་མས་སོ། །
འདི་ནི་རྨི་ལམ་ལྟར་ཐོས་ནས། །
ཁུ་བ་ལས་འཁྲུངས་སྐད་ཅིག་གིས། །
སྔོན་མའི་གཟུགས་བཞིན་བསམ་པར་བྱ། །
བདག་ཉིད་ཡང་དག་སྦྱོར་དེ་ལས། །
མི་གཡོ་དཀར་པོ་ལ་བསྣུན་ནས། །
གཏི་མུག་རྡོ་རྗེར་རབ་འདོད་བྱ། །
མི་གཡོ་དཀར་པོའི་གཟུགས་སུ་བྱ། །
མི་གཡོ་སེར་པོ་སླར་བསད་ནས། །
འདོད་བྱ་ཕྲ་མ་རྡོ་རྗེ་མར། །
བདག་ཉིད་མི་གཡོ་སེར་པོར་བྱ། །
དེ་བཞིན་མི་གཡོ་དམར་པོ་བསད། །
འདོད་ཆགས་རྡོ་རྗེ་མར་འདོད་བྱ། །
མི་གཡོ་དམར་པོར་བདག་ཉིད་བྱ། །
མི་གཡོ་ལྗང་ཁུས་བསད་ནས་ཀྱང་། །
ཕྲག་དོག་རྡོ་རྗེ་མར་འདོད་བྱ། །
མི་གཡོ་ལྗང་ཁུར་བདག་ཉིད་བྱ། །
ལྷ་མོ་བཞི་ལ་རྗེས་ཆགས་པས། །
དཀྱིལ་འཁོར་ཐམས་ཅད་ཡང་དག་བསྡུ། །
བདག་ཉིད་གཅིག་ཏུ་ཡང་དག་སྦྱོར། །
འབད་པ་ཡིས་ནི་བསྒོམ་པར་བྱ། །
དེ་ལས་ང་རྒྱལ་བྱས་པ་ཡིས། །
བདག་ལ་དངོས་གྲུབ་ཐེ་ཚོམ་མེད། །
ཁ་དོག་ནག་ཕྱིར་རྣལ་འབྱོར་པ། །
གང་བསྒོམ་དེ་ནི་མི་གཡོ་ནག །ཁ་དོག་དཀར་ཕྱིར་རྣལ་འབྱོར་བ། །
གང་བསྒོམ་དེ་ནི་མི་གཡོ་དཀར། །
ཁ་དོག་སེར་ཕྱིར་རྣལ་འབྱོར་པ། །
གང་བསྒོམ་དེ་ནི་མི་གཡོ་སེར། །
ཁ་དོག་དམར་ཕྱིར་རྣལ་འབྱོར་པ། །
གང་བསྒོམ་དེ་ནི་མི་གཡོ་དམར། །
ཁ་དོག་ལྗང་ཕྱིར་རྣལ་འབྱོར་པ། །
གང་བསྒོམ་དེ་ནི་མི་གཡོ་ལྗང་། །
ཁ་དོག་ནག་མོའི་བུད་མེད་དེས། །
ཞེ་སྡང་རྡོ་རྗེ་མ་བསྒོམ་བྱ། །
ཁ་དོག་དཀར་མོའི་བུད་མེད་དེས། །
གཏི་མུག་རྡོ་རྗེ་མ་བསྒོམ་བྱ། །
ཁ་དོག་སེར་མོའི་བུད་མེད་དེས། །
ཕྲ་མ་རྡོ་རྗེ་མ་བསྒོམ་བྱ། །
ཁ་དོག་དམར་མོའི་བུད་མེད་དེས། །
འདོད་ཆགས་རྡོ་རྗེ་མ་བསྒོམ་བྱ། །
ཁ་དོག་ལྗང་ཁུའི་བུད་མེད་དེས། །
ཕྲག་དོག་རྡོ་རྗེ་མ་བསྒོམ་བྱ། །
སྐྱེས་ཀུན་རྡོ་རྗེའི་རྣལ་འབྱོར་བ། །
བུད་མེད་རྡོ་རྗེའི་རྣལ་འབྱོར་མ། །
ནག་སོགས་ཁ་དོག་དབྱེ་བ་ཡིས། །
འདི་རྣམས་ཀུན་ལ་རབ་ཏུ་བརྟག །ཡང་ན་ལས་ཀྱི་དབྱེ་བ་ཡིས། །
དབྱེ་བ་ལྔ་རུ་རབ་ཏུ་བརྟག །གནག་ཕྱིར་གསད་དང་ཞེ་སྡང་ལ། །
ཞི་ལ་དཀར་པོ་དག་ཏུ་འདོད། །
རེངས་དང་རྒྱས་ལ་སེར་པོ་སྟེ། །
དབང་དང་དགུག་ལ་དམར་པོའོ། །
སྐྲོད་པ་ལས་ནི་ལྗང་ཁུར་བཤད། །
ཡང་ན་རིགས་ཀྱི་རབ་དབྱེ་བས། །
བྲམ་ཟེ་དཀར་པོ་དམངས་རིགས་ནག །གཏུམ་པོ་སེར་པོ་དག་ལ་འདོད། །
དམར་པོ་གར་མ་དག་ལ་འདོད། །
ལྗང་ཁུ་ཚོས་མ་ཞེས་བྱའོ། །
བུ་མོ་སྔོ་བསངས་མིག་ཡངས་མ། །
ནག་པོ་བསྒོམ་པ་པོས་འདོད་བྱ། །
བུ་མོ་དཀར་པོ་དཀར་མོ་ཡིས། །
བུ་མོ་སེར་པོ་སེར་མོ་ཡིས། །
བུ་མོ་དམར་པོ་དམར་མོ་ཡིས། །
བུ་མོ་ལྗང་ཁུ་ལྗང་ཁུ་ཡིས། །
ཡང་ན་གང་གིས་དེ་འཛིན་པ། །
དེ་དང་དེ་ཡི་བསྒོམ་པ་མཆོག །ཇི་ལྟ་བ་ཡང་མི་ཤེས་པས། །
སེམས་ཉིད་བརྟན་པས་འདོད་པར་བྱ། །
ཕྱོགས་ཙམ་རབ་ཏུ་སྦྱོར་བ་ལས། །
བུ་མོ་དེ་ཡིས་དངོས་གྲུབ་སྟེར། །
རྡོ་རྗེའི་ཤུ་ཀྲར་གྱུར་པ་ལ། །
ལྕེ་ཡིས་ཀུན་ནས་འཇིབ་པར་བྱ། །
ཇི་སྲིད་འདོད་པའི་བཤང་གཅི་ཡང་། །
དེ་ཡི་ཁ་དང་བྷ་གར་སྦྱིན། །
གུ་ད་པདྨ་རབ་འཇིབ་པས། །
བོཥྛྃ་ཅི་འདོད་རབ་བཟའ་བྱ། །
ངོ་ཚ་སྐྱུག་བྲོ་བྱེད་གྱུར་ན། །
རྣམ་པ་ཀུན་དུ་དངོས་གྲུབ་ཉམས། །
འདི་ནི་རང་གི་བཟའ་བ་མཆོག །སངས་རྒྱས་ཀུན་གྱིས་རབ་ཏུ་བཟས། །
ཞེས་པ་ནི་དཔའ་བོ་གཅིག་པུར་གསུངས་པའི་དཔལ་ཁྲོ་བོ་གཏུམ་པོ་ཆེན་པོའི་རྒྱུད་ལས།
ལྷ་ཉིད་ཀྱི་རིམ་པར་ཕྱེ་བ་སྟེ་བཞི་པའོ།། །
།དེ་ནས་སྔགས་རྣམས་ཀུན་ལས་བཏུས། །
བདག་གིས་རབ་ཏུ་བཤད་པར་བགྱི། །
དེ་ནས་བཅོམ་ལྡན་འདས་བདུད་ཐམས་ཅད་ཀྱིས་མི་ཐུབ་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་བཞུགས་ནས།
སྔགས་ཀུན་ལས་བཏུས་པ་འདི་གསུངས་སོ། །
ཨོྃ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ།
རྩ་བའི་སྔགས་སོ། །
ཨོྃ་ཨ་ཙ་ལ་ཧཱུྃ་ཧྲཱྃ།
རྩ་བའི་སྔགས་གཉིས་པའོ། །
ཨོྃ་ཧཱུྃ་ཕཊ།
རྩ་བའི་སྔགས་གསུམ་པའོ། །
ཧཱུྃ་སྙིང་པོའི་སྔགས་སོ། །
ཧཱྃ་སྙིང་པོའི་སྔགས་གཉིས་པའོ། །
ཧྲིཾ་སྙིང་པོའི་སྔགས་གསུམ་པའོ། །
ཨོྃ་ཧྲཱྃ་ཧྲཱྃ་ཧྲྃ།
ཙཎྜ་ཙ་ཊ་ཙ་ཊ།
པྲ་ཙ་ཊ་པྲ་ཙ་ཊ།
ཀ་ཧ་ཀ་ཧ།
པྲ་སྤུར་པྲ་སྤུར།
པྲ་སྥཱ་ར་ཡ་པྲ་སྥཱ་ར་ཡ།
ཧ་ན་ཧ་ན།
གྲ་ས་གྲ་ས།
བནྡྷ་བནྡྷ།
ཛམྦྷ་ཡ་ཛམྦྷ་ཡ།
སྟམྦྷ་ཡ་སྟམྦྷ་།
མོ་ཧ་ཡ་མོ་ཧ་ཡ།
སརྦ་ཤ་ཏྲཱ་ཎཱཾ།
མུ་ཁཾ་བནྡྷ་ནཾ།
ཀུ་རུ་ཀུ་རུ།
སརྦ་ཌཱ་ཀི་ནཱི་ནཱཾ་གྲ་ཧ་བྷཱུ་ཏ་པི་ཤཱ་ཙབྱཱ་དྷི་ཡཀྵཱ་ཎཱཾ།
ཏྲཱ་ས་ཡ་ཏྲཱ་ས་ཡ།
མ་ར་མ་ར།
མཱ་ར་ཡ་མཱ་ར་ཡ།
རུ་རུ་ཙཎྜ་རུ་ཀ།
རཀྵ་རཀྵ་མཱཾ།
ལྷ་སྦྱིན་ལ་ཙཎྜ་མ་ཧཱ་སེ་ནཿ།
སརྦ་མཱ་ཛྙཱ་པ་ཡ་ཏི།
ཨོྃ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ།
ཕྲེང་བའི་སྔགས་སོ། །
ན་མཿསརྦཱ་ཤཱ་པ་རི་པཱུ་ར་ཀེ་བྷྱཿ།
སརྦ་ཏ་ཐཱ་ག་ཏ་བྷྱཿ།
སརྦ་ཐཱ་ཨ་ཅ་ལ་ཀཱ་ཎ།
ནཊྚ་ནཊྚ།
མོཊྚ་མོཊྚ།
སཊྚ་སཊྚ།
ཏུཊྚ་ཏུཊྚ།
ཏིཥྛ་ཏིཥྛ།
ཨཱ་བི་ཤ་ཨཱ་བི་ཤ།
ཨཱ་མ་ཧཱ་མཏྟ་པཱ་ར་ཀ དྷུ་ན་དྷུ་ན།
ཏི་ཎ་ཏ་ཎི།
ཁཱ་ད་ཁཱ་ད།
བིགྷྣཱཾ་མཱ་ར་ཡ་མཱ་ར་ཡ།
དུཥྚཱཾ་བྷཀྵ་བྷཀྵ།
སརྦཱ་ཀུ་རུ་ཀུ་རུ།
ཀི་རི་ཀི་རི།
མ་ཧཱ་བི་ཥ་མ་བཛྲ་ཕཊ།
ཧཱུྃ་ཧཱུྃ་ཧཱུྃ་ཏྲི་བ་ལི་ཏ་རཾ་ག་ན་བརྟྟ་ཀ་ཧྃ་ཧྃ་ཧྃ།
ཨ་ཙ་ལ་ཙེ་ཊ་ཕཊ།
སྤཱ་ཊ་ཡ་ཧཱུྃ་ཧཱུྃ།
ས་མནྟི་ཀ་ཏྲཱ་ཊ་མ་ཧཱ་བ་ལ་སཱ་ཏ་ཡེ།
ས་མཱ་ན་ཡ།
ཏྲཱྃ་མཱྃ་ཧཱྃ།
ཤུདྡྷཾ་ཏུ་ལོ་ཀཿཏུ་ཥྱ་ཏུ་བཛྲཱི་ན་མོ་སྟྭ་པྲ་ཏི་ཧ་ཏ་པ་ལེ་བྷྱཿ།
ཛྭཱ་ལ་ཡ་ཏྲཱ་ཊ་ཧ་ས་ན་མཿསྭཱ་ཧཱ།
ཕྲེང་བའི་སྔགས་གཉིས་པའོ། །
ན་མཿསརྦཱ་ཤཱ་པ་རི་པཱུ་ར་ཀེ་བྷྱཿ།
སརྦ་ཏ་ཐཱ་ག་ཏེ་བྷྱཿ།
སརྦ་ཏྲཱ་ཊྚ།
ཨ་མོ་གྷ་ཙཎྜ་མཧཱ་རོ་ཥ་ཎ།
སྥོ་ཊ་ཡ་ཧཱུྃ།
བྷྲ་མ་ཡ་བྷྲ་མ་ཡ།
ཧཱུྃ་ཏྲཱ་ཊ་མོ་ཧཱྃ།
ཕྲེང་བའི་སྔགས་གསུམ་པའོ། །
ཞེས་པ་ནི་མི་གཡོ་བ་ལྔ་པོ་རྣམས་ཀྱི་སྤྱིའི་སྔགས་སོ། །
བྱེ་བྲག་པའི་སྔགས་ནི།
ཨོྃ་ཀྲྀཥྞཱ་ཙ་ལ་ཧཱུྃ་ཕཊ།
ཨོཾ་ཤྭེ་དྭ་ཙ་ལ་ཧཱུྃ་ཕཊ།
ཨོྃ་པཱི་ཏཱ་ཙ་ལ་ཧཱུྃ་ཕཊ།
ཨོྃ་རཀྟཱ་ཙ་ལ་ཧཱུྃ་ཕཊ།
ཨོྃ་ཤྱཱ་མཱ་ཙ་ལ་ཧཱུྃ་ཕཊ།
ལྷ་མོ་རྣམས་ཀྱི་ཐུན་མོང་བའི་སྔགས་ནི།
ཨོྃ་བཛྲ་ཡོ་གི་ནི་ཧཱུྃ་ཕཊ།
རྩ་བའི་སྔགས་སོ། །
ཨོྃ་པྲཛྙཱ་པཱ་ར་མི་ཏེ་ཧཱུྃ་ཕཊ།
རྩ་བའི་སྔགས་གཉིས་པའོ། །
ཨོྃ་བོོ་ཧི་རཾ་ཧཱུྃ་ཕཊ།
རྩ་བའི་སྔགས་གསུམ་པའོ། །
ཨོྃ་པི་ཙུ་པི་ཙུ་པྲཛྙཱ་བརྡྷ་ནི།
ཛྭ་ལ་ཛྭ་ལ་མེདྷཱ་བརྡྷ་ནི།
དྷི་རི་དྷི་རི་བུདྡྷི་བརྡྷ་ནི་སྭཱ་ཧཱ།
ཕྲེང་བའི་སྔགས་སོ། །
བྱེ་བྲག་པའི་སྔགས་ནི།
ཨོཾ་དྭེ་ཥ་བཛྲི་ཧཱུྃ་ཕཊ།
ཨོཾ་མོ་ཧ་བཛྲི་ཧཱུྃ་ཕཊ།
ཨོྃ་པི་ཤུན་བཛྲི་ཧཱུྃ་ཕཊ།
ཨོྃ་རཱ་ག་བཛྲི་ཧཱུྃ་ཕཊ།
ཨོྃ་ཨཱིཪྵྱ་བཛྲི་ཧཱུྃ་ཕཊ།
གཏོར་མའི་སྤྱི་སྔགས་ནི།
ཨོྃ་ན་མོ་བྷ་ག་བ་ཏེ་ཤྲཱི་ཙཎྜ་མ་ཧཱ་རོ་ཥ་ཎ་ཡ་དེ་ཝཱ་སུ་ར།
མ་ནུ་ཥྱ་ཏྲཱ་ས་ནཱ་ཡ།
ས་མ་སྟ་མཱ་ར་བ་ལ།
པི་ནཱ་ཤ་ནཱ་ཡ།
རཏྣ་མུ་ཀུ་ཊ་ཀྲྀ་ཏ་ཤི་ར་སེ་ཨི་མཾ།
བ་ལི་གྲྀཧྞ་གྲྀཧྞ་མ་མ་སརྦྦ་བིགྷྣཾ།
ཧ་ར་ཧ་ར།
ཙ་ཏུརྨཱ་རཱནྣི་པཱ་ར་ཡ་ནི་པཱ་ར་ཡ།
ཏྲཱ་ས་ཏྲཱ་ས།
བྷྲཱ་མ་བྷྲཱ་མ།
ཙྪིནྡ་ཙྪིནྡ།
བྷིནྡ་བྷིནྡ་ནཱ་ཤ་ནཱ་ཤ།
ཏཱ་པ་ཏཱ་པ།
ཤ་ཥ་ཤོ་ཥ།
ཙྪེདི་ཙྪེད།
བྷེ་ད་བྷེ་ད།
དུཥྚ་སཏྲཱཾ།
མ་མ་བི་རུ་ཌྡྷ་ཙིཏྟ་ཀཾ་བྷ་སྨཱིཾ་ཀུ་རུ་ཀུ་རུ།
ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ།
ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་ཁྲོ་བོ་གཏུམ་པོ་ཆེན་པོའི་རྒྱུད་ལས་སྔགས་ཀྱི་རིམ་པར་ཕྱེ་བ་སྟེ་ལྔ་པའོ། །
དེ་ནས་བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་མ་ལ་བཅོམ་ལྡན་འདས་ཀྱིས་དམ་དུ་འཁྱུད་ནས།
པདྨ་དང་རྡོ་རྗེ་རབ་ཏུ་སྦྱོར་བས་གསུངས་པ།
རྫོགས་པའི་རིམ་པའི་སྦྱོར་བ་ཡི། །
བསྒོམ་པར་བྱ་བ་ཅི་འདྲ་ཞིག །རྣལ་འབྱོར་རྣམས་ལ་དེས་ཕན་ཕྱིར། །
དྲི་བ་མཐའ་དག་བཤད་དུ་གསོལ། །
དེ་ནས་བཅོམ་ལྡན་འདས་ཀྱིས་བཀའ་སྩལ་པ།
རྫོགས་པའི་རིམ་པའི་སྦྱོར་གནས་པའི། །
གཅིག་སྦྱོར་དེ་མཆོག་རྣལ་འབྱོར་པ། །
ཉིན་མཚན་བདག་གི་ཚུལ་གྱིས་ནི། །
སེམས་རྩེ་གཅིག་པས་བསྒོམ་པར་བྱ། །
རེ་ཞིག་རང་གི་བུད་མེད་ཀྱང་། །
ཁྱོད་ཀྱི་གཟུགས་སུ་ངེས་པར་བརྟག །དེ་ཉིད་ཤིན་ཏུ་མངོན་སྦྱོར་བས། །
ཇི་ལྟ་བ་བཞིན་གསལ་པོར་བགྲོད། །
མ་དང་བུ་མོ་དེ་ནས་ནི། །
སྲིང་མོ་དང་ནི་ཚ་མོ་དང་། །
གཞན་ཡང་ཉེ་དུ་ཀུན་དང་ནི། །
དེ་བཞིན་ཌོམྦི་བྲམ་ཟེ་མོ། །
གཏུམ་མོ་དང་ནི་གར་མ་དང་། །
ཚོས་མ་དང་ནི་གཟུགས་ཀྱིས་འཚོ། །
བརྟུལ་ཞུགས་ཅན་མ་རྣལ་འབྱོར་མ། །
དེ་བཞིན་ཐོད་པ་ཅན་མ་ཡང་། །
གཞན་ཡང་ཇི་ལྟར་རྙེད་པ་ཡི། །
བུད་མེད་གཟུགས་ཀྱིས་ཡང་དག་གནས། །
ཆོ་ག་མཁས་པས་བསྟན་པར་བྱ། །
ཇི་ལྟར་འཇིག་པར་མི་འགྱུར་བས། །
ཞིག་ན་ཁྲོ་བོ་གཏུམ་པོ་ནི། །
ཁྲོས་ཡས་སྒྲུབ་པ་པོ་འཇོམས་བྱེད། །
རལ་གྲི་ཞགས་པས་འཇིགས་བྱེད་ཅན། །
མནར་མེད་པར་ཡང་ལྟུང་བར་བྱེད། །
འཇིག་རྟེན་འདིར་ཡང་དངོས་གྲུབ་མེད། །
འཇིག་རྟེན་ཕ་རོལ་ཀྱང་དེ་བཞིན། །
དེ་ཕྱིར་ཤིན་ཏུ་གསང་བ་ཡིས། །
གཉིས་ཀྱི་སྤྱོད་ཡུལ་མིན་པར་བྱ། །
ཁྲོ་བོ་གཏུམ་པོའི་སྒྲུབ་ཐབས་ནི། །
མཁའ་འགྲོ་མ་ཡི་སྔགས་བཞིན་སྨྲ། །
ཤིན་ཏུ་འདོད་ལྡན་དོན་གྱི་ཕྱིར། །
སངས་རྒྱས་བདག་ཉིད་ཀྱིས་གསུངས་པ། །
བར་དུ་གཅོད་པ་ཀུན་སྤངས་པའི། །
ཡིད་དང་མཐུན་པའི་ས་ཕྱོགས་སུ། །
རང་སེམས་འདོད་ལྡན་མ་དགའ་མ། །
རབ་ཏུ་སྦས་པས་བརྩམ་པར་བྱ། །
ཤེས་རབ་ཕ་རོལ་ཕྱིན་དགའ་མས། །
བདག་ནི་སངས་རྒྱས་མི་གཡོར་འགྲུབ། །
རང་གཟུགས་ཤིན་ཏུ་འབད་པ་ཡིས། །
མཁས་པས་སེམས་ཀྱིས་བསྒོམ་པར་བྱ། །
སྐྱེ་བོས་དབེན་བྱས་གནས་སུ་ནི། །
ཇི་ལྟར་རྙེད་པའི་གོས་ཀྱིས་ནི། །
གཉིས་གཉིས་ཕན་ཚུན་སྦྱོར་བ་ཡིས། །
རབ་ཏུ་འབད་དེ་བསྒོམ་པར་བྱ། །
མི་མོ་མངོན་སུམ་བྱས་ནས་ནི། །
མངོན་དུ་ཕྱོགས་པས་ཉེར་འདུག་སྟེ། །
ཕན་ཚུན་གཉིས་པོ་ཆགས་པ་ཡིས། །
རབ་དགའ་ཕན་ཚུན་བལྟ་བར་བྱ། །
དེ་ལས་མཐོང་བ་དེའི་བསམ་གཏན་ནི། །
ཡིད་ནི་རྩེ་གཅིག་གནས་པར་བྱ། །
དེ་ཡིས་དེ་ལ་དེ་ཉིད་བརྗོད། །
བདེ་བའི་གཟི་མདངས་བྱེད་པ་སྨྲ། །
དེ་ལ་བུ་ཁྱོད་བདག་གི་བདག །ཁྱོད་ནི་མིང་པོ་མེས་པོ་དང་། །
བདག་ནི་ཁྱོད་ཀྱི་ཆུང་མ་མ། །
སྲིང་མོ་དང་ནི་ཚ་མོ་ཡིན། །
སྐྱེ་བ་བདུན་རྒྱུད་ཞམ་རིང་བ། །
ཁྱོད་ནི་བདག་གི་གཡོག་ཡིན་ཏེ། །
བདག་ནི་ཁྱོད་ཀྱིས་རིན་གྱིས་ཉོས། །
བདག་ནི་ཁྱོད་ཀྱི་རྗེ་དཔོན་མ། །
རྐང་པ་དག་གི་དྲུང་བཏུད་ནས། །
ཤིན་ཏུ་ཐལ་མོ་རབ་སྦྱར་ནས། །
དེ་ལ་འདི་བཞིན་བརྗོད་པར་བྱ། །
བདེ་བའི་གཟི་མདངས་མཆོག་བྱེད་བརྗོད། །
ཁྱོད་ནི་བདག་གི་ཕ་དང་མ། །
བདག་གི་ཆུང་མ་ཚ་མོ་ཡིན། །
སྲིང་མོ་བུ་ཡི་ཆུང་མ་དང་། །
ཁྱོད་ནི་བདག་གི་རྗེ་བོ་ཡིན། །
ཁྱོད་ཀྱི་བདག་ནི་རྣམ་ཀུན་དུ། །
ཤིན་ཏུ་གུས་པའི་དཔུང་གཉེན་གཡོག །བདག་ལ་སུམ་གྱི་བརྩེ་བས་གཟིགས། །
ཡིད་འོང་ལྟ་བས་ངེས་བལྟས་ནས། །
དེ་ནས་ཡང་དང་ཡང་དུ་ནི། །
སྐྱེས་བུ་ཡིས་ནི་ཙུམྟ་བྱ། །
ཡི་གེ་གསུམ་ནི་གྷོ་སོགས་སྦྱིན། །
ཁ་ལས་ཁ་ཡི་བདུད་རྩི་དང་། །
ལངས་ནས་པདྨ་བསྟན་པར་བྱ། །
མིག་འཕྲུལ་ཁ་ཡིས་འཇིབ་བྱས་ནས། །
ཀུ་ཙ་སྙིང་གར་བཙིར་བར་བྱ། །
མངོན་ཕྱོགས་དེ་ཡི་གདོང་བལྟས་ནས། །
ཙུ་ཏའི་གནས་ལ་སྨྲ་བར་བྱ། །
དེ་ལ་བལྟ་བའི་ཚིག་ལ་ནི། །
བདག་གི་རྣམ་པར་སྣང་མཛད་བཟའ། །
ཁྱོད་ནི་མི་བསྐྱོད་ཆུ་འཐུངས་ན། །
བུ་དང་ཕ་དང་བྲན་ཕོའོ། །
ཁྱོད་ཀྱི་རྗེ་དཔོན་མ་ཉིད་ང་། །
རྒྱལ་རིགས་མ་ཡི་ཡུམ་ཉིད་ཀྱང་། །
བུ་ཁྱོད་རབ་ཏུ་འབད་པ་ཡིས། །
བདག་གི་ཞབས་ལ་སྐྱབས་སུ་སོང་། །
གང་ཕྱིར་བདག་ནི་འཕེལ་བྱེད་མ། །
ཁྱོད་ལ་རིན་ཆེན་ཉེ་བར་འོངས། །
བུ་ཁྱོད་བྱས་གཟོར་གྱིས་ཤིག་ཀྱེ། །
རྡོ་རྗེ་བདེ་སྐྱེད་བདག་ལ་བྱིན། །
དབུས་སུ་ཟེ་འབྲུས་བརྒྱན་པ་ཡི། །
ཆུ་སྐྱེས་འདབ་མ་གསུམ་པར་གཟིགས། །
ཨ་ཧོ་བདེ་བ་ཅན་གྱི་ཞིང་། །
སངས་རྒྱས་སྐུ་མདོག་དམར་པོས་མཛེས། །
ཆགས་ཅན་ཞི་བདེ་སྟེར་མཛད་མ། །
རྟོག་པ་ཐམས་ཅད་རྣམ་པར་སྤངས། །
བདག་ནི་གན་རྐྱལ་ཡང་དག་སྦྱར། །
ཆགས་པས་ཡིད་ནི་རྣམ་པར་མྱོས། །
ཕྲག་པར་རྐད་བཟུང་བྱིན་ནས། །
བདག་གི་སྟེང་དང་འོག་ཏུ་ལྟོས། །
དེ་ནས་རྡོ་རྗེ་རབ་སད་པས། །
པད་དབུས་རན་དྷ་ར་རབ་ཏུ་གཞུག །བརྒྱ་སྟོང་འབུམ་དང་བྱེ་བ་ཕྲག །དེ་ནས་བསྐྱོད་པ་ཉིད་དུ་གྱིས། །
བདག་པད་འདབ་མ་གསུམ་ལྡན་པ། །
ཤ་ཡིས་རབ་ཏུ་གང་ལྡན་པ། །
རང་གི་རྡོ་རྗེར་དེ་གཞུག་པས། །
སེམས་ཉིད་བདེ་པས་རབ་ཏུ་མཆོད། །
རླུང་དང་རླུང་གིས་བདག་པད་ལ། །
སྙིང་པོ་ལས་ནི་སྙིང་པོ་མཆོད། །
རྡོ་རྗེའི་རྩེ་མོར་རབ་ཏུ་རིག །བནྡྷུ་དམར་པོ་དང་མཚུངས་པ། །
འཛག་པའི་བསམ་གཏན་དེ་ལ་ནི། །
སླར་ཡང་སེམས་ཉིད་ཚིམ་པར་བྱ། །
ཤིན་ཏུ་མི་གཡོའི་སེམས་ཉིད་ཀྱིས། །
བདེ་བ་དེ་སྐྱེས་བསྒོམ་པར་བྱ། །
དེ་ལ་ལན་ནི་རབ་ཏུ་སྦྱིན། །
དགའ་མ་ཁྱོད་ནི་སྐད་ཅིག་སྡོད། །
ཇི་སྲིད་མ་ལུས་བྷ་གའི་གཟུགས། །
སྐད་ཅིག་ཙམ་ཞིག་བསམ་པར་བྱ། །
དེ་ལ་ཡུམ་གྱུར་གཅིག་ཉིད་ངེས་པར་འགྲོ་བ་གསུམ་རྣམས་ཞི་དང་བདེ་བའི་མ་མ་དེ། །
སྡིག་པའི་ལས་ལ་གནས་ཉིད་མུ་ཅོར་སྨྲ་བ་ཞེ་སྡང་བ་ལས་འདི་ནི་སྨོད་པར་བྱེད། །
དེ་དང་དེ་རྣམས་གཏིང་མཐའ་མེད་པའི་དམྱལ་བར་དེ་ཉིད་མི་བཟད་རྟག་ཏུ་སྡུག་བསྔལ་ཉིད། །
ལུས་ནི་ལན་མང་མེ་ཡིས་སྲེག་ཅིང་ངུ་འབོད་དུ་ནི་བསྐལ་བ་གསུམ་དུ་གནས་པར་བྱེད། །
མི་མོའི་ཡོན་ཏན་གང་བརྗོད་ན། །
སེམས་ཅན་ཐམས་ཅད་ཡོངས་སུ་འཛིན། །
ཇི་སྙེད་བརྩེ་དང་བསྲུང་བ་དང་། །
མི་མོའི་སེམས་ཉིད་ལ་རབ་གནས། །
རང་གཞན་སྐྱེ་བ་དེ་སྙེད་ཀྱང་། །
ཀུན་ཀྱང་དེ་ལ་ཡང་ཡང་རྒྱས། །
དཔལ་གྱི་རྡོ་རྗེ་རྣལ་འབྱོར་མ། །
གལ་ཏེ་དེ་གཟུགས་ལས་གཞན་མིན། །
དེ་ཡི་ལྟ་དང་རེག་པ་དང་། །
ཉེད་པ་ཀུན་ནས་རིང་ཞོག་གི། །
གང་ཞིག་དྲན་པ་ཙམ་གྱིས་ཀྱང་། །
སྐད་ཅིག་དེ་ལ་བདེ་བ་འཐོབ། །
ཡུལ་ལྔ་རྣམས་ལ་མི་མོ་ཡི། །
གཟུགས་འདི་ཉིད་ནི་མཆོག་ཏུ་གནས། །
དེ་ལ་བདེ་བ་འབབ་མཛད་པ། །
སྐྱེས་བུ་རྣམས་ཀྱིས་རོལ་བར་གྱིས། །
དེ་ཕྱིར་ཉེས་ལས་ངེས་གྲོལ་བ། །
ཡོན་ཏན་དམ་པ་ཀུན་གྱིས་བརྒྱན། །
བསོད་ནམས་བསོད་ནམས་བསོད་ནམས་ཆེ། །
ཡུམ་གྱིས་བདག་ལ་བཀའ་དྲིན་མཛོད། །
དེ་ནས་དེ་ལ་ཤིན་ཏུ་བལྟས། །
མཆུ་ནི་སོ་ཡིས་བསྡམ་པར་བྱ། །
ནུ་མ་འགྲམ་དང་སི་ཏ་ཡོག་དང་། །
དེ་ཡི་གོས་བྲལ་རྣལ་འབྱོར་པས། །
བྱེད་པ་ཅིང་གིས་ནི་བདེ་འབྱུང་བྱ། །
དོ་ཡིལ་ཞོན་བཅིང་བ་དང་། །
པུས་མོ་བཟུང་ལ་དེ་ཉིད་བཅིང་། །
བཅིང་པ་བརླ་ཉེད་པ་ཡང་ཡིན། །
རྐང་པས་གཅོད་བྱེད་བཅིང་པ་ཡང་། །
བཅིང་པ་ས་ལ་གནོན་པར་བྱ། །
མཁས་པས་མཉམ་བཅིང་དེ་ཉིད་ནི། །
བཅིང་བའི་མོ་ཅན་ཞེས་བྱ། །
དབུང་བའི་དྲབ་བཅིང་བ་དང་། །
འཁྲུལ་འཁོར་དེར་ཞོན་རྐང་པ་ཅན། །
དེ་བཞིན་ཉིད་དུ་རུས་སྦལ་བཅིང་། །
ཀུན་ནས་བཟང་པོ་དེ་བཞིན་ཉིད། །
དེ་ལ་སྐྱིལ་ཀྲུང་དབུས་སུ་ནི། །
མི་མོ་ཙོག་བུ་སྟན་ལ་འདུག །དཔུང་པ་ཟུང་གིས་ཕྲག་པ་ལ། །
དེ་ལ་དམ་དུ་སྦྱར་བར་བྱ། །
རང་གི་ལག་པ་ཟུང་དག་དེའི། །
རྐེད་པའི་དབུས་སུ་ཉེར་སོན་ཏེ། །
པདྨ་ར་རྡོ་རྗེ་རབ་བཅུག་ནས། །
བདེ་བ་འབྱུང་བའི་བཅིང་པར་གྲགས། །
གཉི་གའི་ལག་ཟུང་རབ་བཅུག་ནས། །
ཕན་ཚུན་སྦྱོར་བས་བཅིང་བར་བྱ། །
གཉི་གས་ཅུང་ཟད་བསྐྱོད་པར་བྱ། །
དོ་ཡིའི་བསྐྱོད་པ་ཞེས་གྲགས་སོ། །
དེ་ཡི་པུས་གཉིས་རང་གི་ནི། །
སྙིང་ག་ཉིད་དུ་ཡང་དག་སྦྱར། །
དོ་ལི་བསྐྱོད་པའི་བྱེད་པ་དགོད། །
འདི་ནི་པུས་མོ་བཟུང་ནས་བཅིང་། །
དེ་ཡི་རྐང་མཐིལ་རང་ཉིད་ཀྱི། །
བརླ་ཡི་ཁར་ཡང་སྦྱར་བར་བྱ། །
བདེ་བ་འབྱུང་བྱེད་བཀོད་པ་ཡིས། །
འདི་ནི་བརླ་ཉེད་བཅིང་པའོ། །
དེ་ཡི་ནུ་མ་རྐང་པ་དང་། །
ལྟེ་བ་སྙིང་ག་ལོགས་གཉིས་བཀབ། །
དོ་ལི་གཡོ་བའི་བྱེད་པ་དགོད། །
བཅིང་པ་འདི་ནི་རྐང་པས་སྤྱོད། །
དེ་ཡི་འཕོངས་གཉིས་ས་ལ་བཞག །ཕ་རོལ་ལ་ནི་འཁྱུད་པ་པོས། །
བདེ་བ་འབྱུང་བྱེད་བཀོད་ནས་ནི། །
བཅིང་བ་འདི་ནི་ས་ལ་མནན། །
ཙོག་པུས་ཡང་དག་གནས་དེ་ལ། །
རྐང་པ་གཉིས་པོ་རབ་བརྐྱང་བྱ། །
བཅིང་བ་མཉམ་དུ་ཤེས་བྱས་ལ། །
རེ་རེ་ཞིང་ཡང་བརྐྱང་བར་བྱ། །
དེ་ཡི་རྐང་ཟུང་འཁོར་ལོར་བྱས། །
གཡོན་པར་རབ་ཏུ་སྦྱར་བར་བྱ། །
ཀུན་ནས་མངོན་པར་ཕྱོགས་པས་ཀྱང་། །
རྒྱབ་ནས་འཕོངས་ལ་རེག་པར་བྱ། །
ལག་པས་དང་པོར་མཉེ་བར་བྱ། །
བཅིང་འདི་ཙི་ཏྲ་ཅན་ཞེས་བྱ། །
སླར་ཡང་བདེ་བ་འབྱུང་བྱས་ནས། །
དེ་ལག་ན་རྐྱལ་བསྐྱེལ་བར་བྱ། །
ལག་པ་གཡས་པས་དེ་ཉིད་དུ། །
པདྨར་རྡོ་རྗེ་ངེས་གཞུག་བྱ། །
དེ་ཡི་པུས་མོའི་འོག་བཟུང་ནས། །
གྲུ་ཁུགས་སྟེང་དུ་སྦྱར་བར་བྱ། །
ཕན་ཚུན་ལག་པ་གཉིས་ཀྱིས་ནི། །
བུང་བའི་དྲ་བ་ཞེས་སུ་ཤེས། །
དེ་ཡི་རྐང་པ་ཟུང་དག་ནི། །
ཕྲག་པའི་སྟེང་དུ་ངེས་པར་བྱིན། །
བཅིང་བ་འདི་ནི་འཁྲུལ་འཁོར་ཞོན། །
འབེབས་ཤིང་འབེབས་པས་རབ་ཏུ་སྦྱོར། །
དེ་ཡི་རྐང་གཡོན་ཕྲག་པ་ལ། །
གཡས་གཡོན་བརླ་ཡི་རྩ་བ་ལས། །
དེ་ཡི་རྐང་གཡས་གཡོན་པ་ལས། །
གཡས་པ་ཡི་ནི་རྩ་བ་རུ། །
འདིར་ནི་རྐང་པ་སྟེང་བཅིངས་པས། །
ཡང་དག་བདེ་བས་སྡུག་བསྔལ་འཇོམས། །
དེ་ཡི་རྐང་པའི་མཐིལ་ལ་ནི། །
བྲང་གི་དབུས་སུ་མཉམ་དུ་སྦྱར། །
ལག་པ་གཉིས་ཀྱིས་བཅིར་པར་བྱ། །
པུས་མོ་རུས་སྦལ་བཅིང་བར་གསུངས། །
དེ་ཡི་རྐང་པའི་མཐིལ་ལ་ནི། །
མིག་དང་རྣ་བ་མགོ་བོ་སྦྱར། །
བཅིང་བ་འདི་ནི་ཀུན་དུ་བཟང་། །
འདོད་ཀུན་བདེ་བ་རབ་ཏུ་སྟེར། །
ཙི་ཏྲ་ཇི་སྲིད་སྐྱིལ་ཀྲུང་བྱས། །
ཀུན་ནས་སྣ་ཚོགས་པ་ཡི་ནི། །
ཁྲོ་བོ་གཏུམ་པོ་སྦྱོར་བ་ཡིས། །
ཀུན་ནས་རྣམ་པ་སྣ་ཚོགས་པ། །
ཇི་སྲིད་འདོད་པས་ཡང་ནས་ཡང་། །
དེ་ཡི་ཁ་ལ་འོ་བྱའོ། །
མིག་ནི་ཟིམ་བུས་གདོང་དུ་བལྟ། །
ཇི་ལྟར་འདོད་ཚིག་སྨྲ་བ་ཡི། །
གདོང་ལ་ལྕེ་ཡིས་འཇིབ་པར་བྱ། །
དེ་ཡི་ཁ་ནས་བྱུང་བའང་བཏུང་། །
སོ་ཡི་དྲི་མའང་ཟ་ཞིང་འཇིབ། །
བདེ་བར་རྣམ་པར་བསྒོམ་པར་བྱ། །
ཆོ་ག་ཤེས་པས་ཅུང་ཟད་དུ། །
སོ་ཡིས་ལྕེ་དང་མཆུ་ནི་བསྡམ། །
ལྕེ་ཡིས་སྣ་ཡི་བུ་ག་དང་། །
མིག་གི་ཟུར་ཀྱང་སྤྱང་པར་བྱ། །
སོ་དང་མཆན་ཁུང་ལས་བྱུང་བའི། །
དྲི་མ་ཀུན་ཀྱང་བཟའ་བར་བྱ། །
མགོ་དང་མིག་དང་མགྲིན་པ་ན། །
ལོགས་དག་རྐེད་པ་ནུ་མ་ལག །འོས་འཇིབ་སེན་མོ་སྦྱིན་པར་བྱ། །
མིག་གཉིས་སྤངས་ལ་བུད་མེད་ལ། །
ལག་པས་ནུ་མ་མཉེ་བྱ་ཞིང་། །
སོ་ཡང་གདབ་ཅིང་འཇིབ་པར་བྱ། །
རང་གིས་གན་རྐྱལ་བྱས་ནས་འཇིབ། །
ལྟོ་བ་མཛེས་ལ་འཇིབ་པར་བྱ། །
བདག་གིས་སྔོན་ནས་འདི་ཉིད་ནི། །
ཡང་དང་ཡང་ནི་དྲན་པར་བྱ། །
པདྨར་ལག་པས་རེག་པར་བྱ། །
རླུང་གིས་མཛེས་པ་ཞེས་སྨྲ་བ། །
དེ་ལ་འོ་དང་སེན་མོ་སྦྱིན། །
བལྟ་ཞིང་ལག་པས་བསལ་བར་བྱ། །
མི་མོའི་དྲི་མ་མནམ་བྱ་ཞིང་། །
བུ་གའང་རོ་འཛིན་གྱིས་སྤྱད་བྱ། །
ཇི་ལྟ་བར་ནི་བདག་ཞུགས་ནས། །
འདི་ཡིས་ཀྱང་ནི་དང་ག་མེད་བསྐྱེད། །
དེ་ལ་བལྟ་ཞིང་ཚིག་འདི་བརྗོད། །
ལམ་འདི་ཉིད་ནི་དྲང་པོ་སྟེ། །
དེ་ཉིད་མི་ཤེས་སྦྱོར་བ་ཡི། །
ལམ་འདིས་འགྲོ་བ་དྲུག་ཏུ་འཇུག །སྦྱོར་བ་རབ་ཏུ་ཤེས་པ་ཡིས། །
ཁྲོ་བོ་གཏུམ་པོའི་དངོས་གྲུབ་འགྱུར། །
དེ་ཕྱིར་བད་བྱུང་དཀར་དམར་ནི། །
ཁ་ཡིས་དགུག་པར་བྱས་ནས་ནི། །
ཡང་དང་ཡང་ནི་བལྟ་བྱས་ནས། །
དེ་ནི་ཁ་ཡིས་བཟའ་བར་བྱ། །
སེན་མོ་ལེགས་བྱས་བརླ་དང་ནི། །
བྲན་བཞིན་རྐང་པ་མཉེ་བར་བྱ། །
མགོ་བོར་ཡི་གེ་གསུམ་སྦྱིན་བྱ། །
སྙིང་དབུས་ཁུ་ཚུར་ཆུང་ངུས་སྦྱིན། །
རྣལ་འབྱོར་པ་ནི་མཉམ་བཞག་པས། །
དེ་ཕྱིར་གཞན་དོན་ལྡན་པར་བྱ། །
ཡིད་ནི་རྩེ་གཅིག་བདེ་བ་ཡིས། །
འདོད་པའི་བྱ་བ་དེ་ལ་སྦྱིན། །
ཇི་ལྟར་འདོད་པ་རབ་འཛག་པས། །
འཕོ་མེད་ཡིད་ནི་རྩེ་གཅིག་བདེ། །
འཕོས་གྱུར་པདྨ་ལས་འཇིབ་སྟེ། །
པུས་བཙུགས་རབ་ཏུ་སྦྱོར་བ་ཡིས། །
པདྨར་ཁུ་བ་རྡུལ་གྱུར་པ། །
ལྕེ་ཡིས་བླངས་ནས་བཟའ་བར་བྱ། །
སྣ་ཡིས་ན་ལི་རབ་སྦྱོར་བས། །
སྟོབས་ནི་འཕེལ་ཕྱིར་བཏུང་བར་བྱ། །
ཁ་ལ་འོ་ནི་བྱས་ནས་ཀྱང་། །
ཤེས་རབ་པདྨ་ལྕེ་ཡིས་མྱངས། །
འཁྱུད་བྱས་དེ་ཡི་ཕྱི་ནས་ནི། །
ཤ་དང་ཉ་ནི་བཟའ་བྱ་ཞིང་། །
འོ་མ་ཆང་ནི་ཡང་ཡང་བཏུང་། །
འདོད་པས་རབ་ཏུ་འཕེལ་འགྱུར་ཕྱིར། །
དལ་དང་རྙིངས་གྱུར་དེ་ལས་ནི། །
ཕྱི་ནས་འདོད་འགྱུར་བདེ་སོགས་ཀྱིས། །
སླར་ཡང་སྔོན་མའི་རིམ་པ་ཡི། །
གཉིས་གཉིས་ཕན་ཚུན་རབ་ཏུ་བརྩམ། །
གོམས་པའི་སྦྱོར་བ་འདི་ཡིས་ནི། །
བདེ་བ་ཆེན་པོ་བསྒྲུབ་པར་བྱ། །
སྐྱེ་བར་འདི་ཉིད་སྦྱོར་རིག་ན། །
ཁྲོ་བོ་གཏུམ་པོའི་གོ་འཕང་འཛིན། །
ཆགས་ཅན་དངོས་གྲུབ་དོན་གྱི་ཕྱིར། །
བདག་གིས་སྦྱོར་བ་རབ་བཤད་བྱ། །
གཡོན་པའི་བྱིན་པ་སྟེང་བཞག་ནས། །
གཡས་པའི་བྱིན་པ་རོལ་པར་བྱ། །
འདི་ནི་སེམས་དཔའི་སྐྱིལ་ཀྲུང་གྲགས། །
འདོད་ཀུན་བདེ་བ་རབ་ཏུ་སྟེར། །
བྱིན་པ་གཡས་པ་སྟེང་བཞག་ནས། །
བྱིན་པ་གཡོན་པ་རོལ་བར་བྱ། །
འདི་ནི་པདྨའི་སྐྱིལ་ཀྲུང་གྲགས། །
འདོད་ཀུན་བདེ་བ་རབ་ཏུ་སྟེར། །
པདྨའི་སྐྱིལ་ཀྲུང་བཅིངས་ནས་ནི། །
བྱིན་པ་གཡོན་པ་སྟེང་དུ་དགོད། །
བྱིན་པ་གཡས་པ་རོལ་པ་སྟེ། །
རྡོ་རྗེའི་སྐྱིལ་ཀྲུང་ཞེས་བྱར་ཤེས། །
རྐང་པ་ས་ལ་བཞག་ནས་ནི། །
མཚུངས་པར་རིང་དུ་གདོང་ཕྱོགས་པ། །
འདོད་ཀུན་རབ་ཏུ་སྦྱིན་ཤེས་བྱ། །
འདིར་ནི་ཙོག་པུའི་གདན་ལ་ནི། །
རྐང་པ་ས་ལ་དགོད་བྱས་ལ། །
དཀྱོག་པོར་འཕྲེད་ལ་རིང་དུ་བྱ། །
ཟླ་བ་ཕྱེད་པར་ཤེས་པར་བྱ། །
འདིས་ནི་བདེ་བ་རབ་ཏུ་སྟེར། །
པུས་བཟུང་འཕྲེད་ལ་ས་ལ་བཞག །ལོང་བུའི་དབུས་སུ་འཕོངས་ཚོས་བཞག །འདིར་ནི་གཞུ་ཡི་གདན་བྱས་པས། །
འདོད་པ་མཆོག་གི་དགའ་བ་སྟེར། །
སེམས་དཔའི་སྐྱིལ་ཀྲུང་དེ་བཞིན་དུ། །
རྡོ་རྗེའི་སྐྱིལ་ཀྲུང་ཞེས་བྱར་བརྟག །ཙོག་པུ་ཟླ་བ་ཕྱེད་པ་དང་། །
གཞུ་ཡི་གདན་ཡང་འདིར་འདོད་དོ། །
ཟླ་བ་ཕྱེད་པའི་གདན་གནས་པ། །
རྟག་ཏུ་མི་མོ་བྱས་ནས་ནི། །
ལྷུང་ན་པདྨར་ལྕེ་ཡིས་བླང་། །
གསང་གནས་ཡི་གེ་གསུམ་མཚོན་བྱ། །
སླར་ཡང་གཞུ་ཡི་གདན་བྱས་ནས། །
རང་གི་མེ་ཡི་བཤང་ནང་དུ། །
ཁྲོ་བོ་གཏུམ་པོ་སྦྱོར་བ་ཡིས། །
དེས་བསྐྱེད་བདེ་བ་བསྒོམ་པར་བྱ། །
རྣམ་པར་རྟོག་པ་ཀུན་སྤངས་ནས། །
དེ་ཡི་རྣལ་འབྱོར་ལྡན་པར་བྱ། །
ཆགས་བྲལ་སེམས་ནི་སྤང་བྱས་ལ། །
མ་ལ་རབ་ཏུ་འདོད་པར་བྱ། །
རྗེས་སུ་ཆགས་ལས་བསོད་ནམས་འཐོབ། །
ཆགས་བྲལ་ལས་ནི་སྡིག་པ་འཐོབ། །
ཆགས་བྲལ་ལས་ནི་སྡིག་གཞན་མེད། །
བདེ་ལས་བསོད་ནམས་གཞན་པ་མེད། །
དེ་ཕྱིར་སེམས་ཉིད་མཉམ་བཞག་ནས། །
འདོད་པའི་བདེ་བ་བསྐྱེད་པར་བྱ། །
དེ་ནས་བཅོམ་ལྡན་འདས་མ་ཐུགས་རབ་ཏུ་དགྱེས་ནས་མངོན་པར་དགའ་བས་བཅོམ་ལྡན་འདས་ལ་ཕྱག་འཚལ་ཏེ། །
འདི་སྐད་དུ་ཡང་གསོལ་པ།
ཀྱེ་བཅོམ་ལྡན་འདས་ཅི་སྟེ་འདིར་འདི་ཉིད་མི་རྣམས་འབའ་ཞིག་གི་སྒྲུབ་པའི་ཐབས་ཡིན་ནམ།
གཞན་རྣམས་ཀྱི་ཡང་ཡིན།
བཅོམ་ལྡན་འདས་ཀྱིས་བཀའ་སྩལ་པ།
ཕྱོགས་ཀུན་ཏུ་རྣམ་པར་གནས་པས་འདི་ལ་རྗེས་སུ་ཆགས་པར་བྱ་སྟེ།
ལྷ་དང་། ལྷ་མ་ཡིན་དང་། མི་དང་། ཀླུ་དང་། དེ་རྣམས་ཀྱིས་ཀྱང་བསྒྲུབས་པས་འགྲུབ་བོ། །
དེ་ཉིད་ཐོས་ནས་དབང་ཕྱུག་ཆེན་པོ་ལ་སོགས་པའི་ལྷ་རྣམས།
གོོ་རི་དང་། དཔལ་མོ་དང་། དབང་མོ་དང་། དགའ་མོ་ལ་སོགས་པའི་ལྷ་མོ་རྣམས་བླངས་ནས་བསྒོམ་པར་རྩོམ་མོ། །
དེ་ནས་དེའི་སྐད་ཅིག་ལ་དེ་ཐམས་ཅད་དེའི་སྐད་ཅིག་ཐང་ཅིག་དེ་ཉིད་ལ་ཁྲོ་བོ་གཏུམ་པོའི་གོ་འཕང་ཐོབ་ནས།
སའི་སྟེང་དུ་སྤྱོད་པར་གྱུར་ཏོ། །
དེ་ལ་དབང་ཕྱུག་ཆེན་པོ་རྡོ་རྗེ་བདེ་བྱེད་ཉིད་དུ་གྲུབ་བོ། །
ནོར་ལྷ་རྡོ་རྗེ་སྲེད་མེད་ཀྱི་བུ་ཉིད་དོ། །
ལྷའི་དབང་པོ་ཕྱག་ན་རྡོ་རྗེ་ཉིད་དོ། །
འདོད་པའི་ལྷ་ཡན་ལག་མེད་པའི་རྡོ་རྗེ་ཉིད་དོ། །
དེ་ལྟ་བུ་ལ་སོགས་པའི་གང་གཱའི་ཀླུང་གི་བྱེ་མ་དང་མཉམ་པའི་ལྷའི་བུ་རྣམས་ཀྱིས་གྲུབ་བོ། །
སེམས་ཅན་དོན་ཀུན་སྒྲུབ་པ་པོ། །
འདོད་པའི་ཡོན་ཏན་ལྔ་ལྡན་ཉིད། །
འབྱུང་པོ་སྣ་ཚོགས་གཟུགས་འཛིན་པ། །
སྒྱུ་མ་ཀུན་ལས་རྣམ་པར་རྒྱལ། །
ཇི་ལྟར་འདམ་ལས་བྱུང་བ་ཡི། །
པདྨ་འདམ་གྱིས་གོས་པ་མེད། །
དེ་ལྟར་འདོད་ཆགས་ལས་བྱུང་བའི། །
ཉེས་པ་རྣམས་ཀྱིས་གོས་པ་མེད། །
ཅེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔའ་ཁྲོ་བོ་གཏུམ་པོའི་རྒྱུད་ལས་རྫོགས་པའི་རིམ་པའི་རྣལ་འབྱོར་རིམ་པར་ཕྱེ་བ་སྟེ་དྲུག་པའོ།། །
།དེ་ནས་བཅོམ་ལྡན་འདས་མས་གསོལ་པ།
སྐྱེ་བོ་ཀུན་གྱི་འཁྲིག་སྤྱོད་པས། །
ཡོངས་སུ་ངལ་བ་ཆེན་པོར་གྱུར། །
དེ་ཡི་ངལ་སོའི་གནས་ཉིད་ནི། །
མགོན་པོ་ཁྱོད་ཀྱིས་གསུང་བར་རིགས། །
བཅོམ་ལྡན་འདས་ཀྱིས་བཀའ་སྩལ་པ། །
བུད་མེད་བདེ་བ་ལ་དམིགས་ནས། །
རང་གིས་མངོན་སུམ་དགག་པར་བྱ། །
ཤ་དང་ཉ་ནི་བཟའ་བར་བྱ། །
ཆང་ནི་བཏུང་བྱ་མཉམ་བཞག་པས། །
གཞན་ཡང་ཇི་ལྟར་རྙེད་པ་བཟའ། །
འོ་ཆུ་རཀྟ་ལ་སོགས་བཟའ། །
ཐོག་མར་བུད་མེད་ལ་བྱིན་ནས། །
དེ་ཡི་ལྷག་མ་བཟའ་བར་བྱ། །
དེ་ཡི་ལྷག་མའི་སྣོད་ལ་ནི། །
ལོངས་ནི་རྟག་ཏུ་སྤྱད་པར་བྱ། །
དེ་ཡི་ཁ་བཤལ་ཆུ་དང་ནི། །
པདྨ་བཀྲུས་པའང་བཏུང་བར་བྱ། །
བཤང་སྒོ་པདྨ་བཀྲུས་བཟུང་ནས། །
བརྟུལ་ཞུགས་ཅན་གྱིས་ཁ་སོགས་བཀྲུ། །
དེ་ཡི་སྐྱུགས་པ་བཟའ་བྱ་ཞིང་། །
དེ་ཡི་བཞི་མཉམ་བཟའ་བར་བྱ། །
སྐྱེ་གནས་ལས་བྱུང་བཏུང་བར་བྱ། །
ཁ་ཆུ་ཡང་ནི་བཟའ་བར་བྱ། །
ཇི་ལྟར་ཤིང་ལ་ལུད་སོགས་ཀྱིས། །
འབྲས་བུ་ལྷག་པར་འགྱུར་བ་ལྟར། །
དེ་བཞིན་མི་གཙང་སོགས་སྤྱོད་པས། །
བདེ་བ་དམ་པ་སྐྱེས་བུ་ལ། །
ན་དང་རྒས་པ་ཉིད་དང་ནི། །
དེ་ཡི་ལུས་ལ་འཆི་བ་མེད། །
གང་དེའི་མི་གཙང་སྟེན་བྱེད་པའི། །
རྣལ་འབྱོར་པ་ཡིས་དེ་འགྲུབ་བྱེད། །
གང་དུ་བཟའ་དང་བཟའ་མིན་དང་། །
འདིར་ནི་རྣམ་རྟོག་མི་བྱའོ། །
སྦྱོར་རིག་བྱ་དང་བྱ་མིན་དང་། །
བགྲོད་མིན་བགྲོད་པའང་དེ་བཞིན་ནོ། །
བསོད་ནམས་མེད་ཅིང་སྡིག་པའང་མེད། །
མཐོ་རིས་ཐར་པར་བརྟག་མི་བྱ། །
ལྷན་ཅིག་སྐྱེས་པ་གཅིག་པུའི་གཟུགས། །
རྣལ་འབྱོར་པ་ཡིས་མཉམ་གཞག་བྱ། །
དེ་ཉིད་སྦྱོར་ལྡན་རྣལ་འབྱོར་པ། །
གང་ཚེ་སྒོམ་པ་མཆོག་གྱུར་པ། །
ཁྲོ་བོ་གཏུམ་པོ་གཅིག་སྦྱོར་པས། །
དེ་ཡི་ང་རྒྱལ་འཛིན་པ་པོ། །
གལ་ཏེ་བྲམ་ཟེ་བརྒྱ་བསད་ཀྱང་། །
སྡིག་པ་རྣམས་ཀྱིས་གོས་མི་འགྱུར། །
དེ་ཕྱིར་མགོན་པོ་ཆོ་ག་ཡིས། །
ཁྲོ་བོ་གཏུམ་པོ་དེ་ཉིད་བསྒོམ། །
སྐྱེ་བོ་གང་ཞིག་དྲག་པོ་ཡི། །
ལས་ཀྱིས་དམྱལ་བར་འགྲོ་བྱེད་ཀྱང་། །
དེ་ལ་སྡིག་པས་མི་གོས་ཤིང་། །
མཐོ་རིས་འགྲོ་བར་ཐེ་ཚོམ་མེད། །
ཡིད་ནི་སྔོན་དུ་འགྲོ་བ་འདི། །
དགེ་དང་སྡིག་པ་ཀུན་ལ་འདོད། །
ཡིད་དང་རྣམ་རྟོག་རྣམ་པ་ལ། །
གནས་ལ་སོགས་པའི་དབྱེ་བར་བསྟན། །
ཇི་ལྟར་སྔགས་དང་བྲལ་བ་ཡི། །
དུག་ཟོས་པས་ནི་ཚེ་ཟད་འགྱུར། །
སྔགས་དང་དེ་ཉིད་ཤེས་པ་ཡིས། །
བདེ་བ་དང་ནི་ཚེ་འཕེལ་བྱེད། །
དེ་ནས་སྐད་ཅིག་དེ་ལ་ལྷ་མོ་མཆོག་གི་ཤེས་རབ་ཀྱི་ཕ་རོལ་ཏུ་ཕྱིན་མས་གྲི་གུག་དང་། ཐོད་པའི་ཕྱག་གིས་ཁྲོ་བོ་གཏུམ་པོའི་ཕྱག་རྒྱས།
རྡོ་རྗེ་གཏུམ་མོ་ཁྲོ་ཆེན་མས། །
དེ་ཉིད་མཆོག་ལ་གཟིགས་ནས་གསུངས། །
བདག་གི་གཟུགས་ནི་བསྒོམ་བྱས་ནས། །
ང་རྒྱལ་མཆོག་འདི་བྱས་གྱུར་ན། །
གལ་ཏེ་ཚངས་འཇོམས་དེ་ཡང་ནི། །
སྡིག་པ་ཡིས་ནི་གོས་མི་འགྱུར། །
ཁྲོ་ཆེན་སེམས་ཉིད་གཅིག་པུ་ཡིས། །
བདག་གི་གཟུགས་ནི་སྒོམ་བྱེད་ན། །
ཉ་དང་བྱ་ནི་བསད་བྱས་ཀྱང་། །
བརྩེ་མེད་གཡོ་དང་ཁྲོ་བ་དང་། །
གསོད་པའི་དོན་ཕྱིར་སེམས་དཔའ་ཅན། །
རྣལ་འབྱོར་སྡིག་པས་གོས་མི་འགྱུར། །
དེ་རྣམས་ཀུན་ལ་ཕལ་ཆེར་ནི། །
མཐུ་ཆེ་བར་ནི་རབ་ཏུ་བསྟན། །
ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་ཁྲོ་བོ་གཏུམ་པོ་ཆེན་པོའི་རྒྱུད་ལས།
ལུས་ཀྱི་བདེ་བའི་རིམ་པར་ཕྱེ་བ་སྟེ་བདུན་པའོ།། །
།དེ་ནས་བཅོམ་ལྡན་འདས་ཀྱིས་བཀའ་སྩལ་པ།
བཅོམ་ལྡན་འདས་མ་ལ་དཀྱིལ་འཁོར་ལྔ་ཡིས་ཕྱག་བཙལ་ནས་གསོལ་པ།
དགའ་མ་ཁྱོད་གཟུགས་རྣལ་འབྱོར་པས། །
ཇི་ལྟ་བུར་ན་ཤེས་པར་བྱ། །
བཅོམ་ལྡན་འདས་མར་གུས་བྱ་བ། །
རྣལ་འབྱོར་པ་ཡིས་གང་ལ་བྱ། །
དེ་ནས་བཅོམ་ལྡན་འདས་མས་བཀའ་སྩལ་པ།
ང་ནི་འཇིག་རྟེན་གསུམ་པོ་ན། །
མཐོ་དང་དམའ་བའི་གཟུགས་གྱུར་པ། །
བུད་མེད་གཟུགས་དེ་ལ་ནི་འདོད། །
ཇི་སྲིད་འཇིག་རྟེན་གྱིས་མི་མཐོང་། །
ལྷ་མོ་ལྷ་མིན་མོ་དང་ནི། །
དེ་བཞིན་གནོད་སྦྱིན་སྲིན་མོ་དང་། །
ཀླུ་མོ་འབྱུང་མོ་མི་ཅི་མོ། །
དེ་བཞིན་མི་ཡི་བུ་མོ་དང་། །
དྲི་ཟ་མོ་དང་དམྱལ་བ་མོ། །
དུད་འགྲོའི་བུ་མོ་ཡི་དགས་མོ། །
ཚངས་མ་རྒྱལ་རིགས་རྗེ་རིགས་མོ། །
དམངས་རིགས་མོ་སྟེ་ཤིན་ཏུ་མང་། །
ཡིག་མཁན་མ་དང་རྒྱལ་མོ་དང་། །
གཙོ་མོ་ཀ་ལ་ཨུཏྟི་ནི། །
ཆོད་མོ་སྐྱེད་མོས་ཚལ་མོ་དང་། །
སྨད་འཚོང་མ་དང་ཚོས་མཁན་མ། །
ཀོ་ལྤགས་སྣོད་མཁན་ཤ་བ་རི། །
ཧཱ་ཌི་ཌོསྦི་ཙཎྜ་ལཱི། །
ཁྲུས་མ་ཆང་མ་ལ་དུ་མཁན། །
ལྕགས་མགར་འདྲེག་མཁན་གར་མ་དང་། །
ཁར་བ་མོ་དང་གསེར་མགར་མ། །
ཉ་པ་མོ་དང་ཤན་པ་མོ། །
སྲུབ་མ་མཁན་དང་མེ་ཏོག་མ། །
ཐོད་པ་ཅན་མ་དུང་མཁན་མ། །
གདུགས་མཁན་མ་དང་ཁང་མཁན་མ། །
བ་ལང་སོང་དང་མདའ་མཁན་མ། །
ཕྲུ་ཀློག་རྡོ་མཁན་མ་དང་ནི། །
ཤིང་མཁན་རྒྱན་ཆ་མཁན་མོ་དང་། །
རིགས་རྣམས་ཀུན་ལ་རབ་ཏུ་འཇུག །མ་དང་སྲིང་མོ་ཆུང་མ་དང་། །
ཨ་ནེ་དང་ནི་ཚ་མོ་དང་། །
ཁ་ཊྚི་ཀ་དང་སྒྱུག་མོ་དང་། །
གཞན་ཡང་གཉེན་འདབ་མ་ཀུན་དང་། །
བརྟུལ་ཞུགས་ཅན་དང་རྣལ་འབྱོར་མ། །
ཡུགས་ས་མོ་དང་དཀའ་ཐུབ་མ། །
ཞེས་སོགས་མང་པོ་ཀུན་ལ་ནི། །
ང་ནི་བུད་མེད་གཟུགས་གྱུར་ནས། །
སེམས་ཅན་ཀུན་གྱི་དོན་ཕྱིར་གནས། །
རང་རང་ཚུལ་དུ་ངེས་པ་ཡིས། །
དེ་རྣམས་ཇི་ལྟར་རྙེད་པ་ཉིད། །
འོ་དད་འཁྱུད་པ་ལ་སོགས་ཀྱིས། །
རྡོ་རྗེ་པདྨ་མཉམ་སྦྱོར་བ། །
རྣལ་འབྱོར་རྣམས་ཀྱིས་བསྟེན་པར་བྱ། །
སེམས་ཅན་ཀུན་ལ་ཕན་འདོད་པས། །
མི་མོ་བསྟེན་པས་དངོས་གྲུབ་པོ། །
སྐད་ཅིག་ཙམ་གྱིས་སྟེར་བྱེད་པ། །
དེ་ཕྱིར་བུད་མེད་བསྟེན་པར་བྱ། །
བུད་མེད་མཐོ་རིས་བུད་མེད་ཆོས། །
བུད་མེད་དེ་ཉིད་དཀའ་ཐུབ་མཆོག །སངས་རྒྱས་བུད་མེད་དགེ་འདུན་ཉིད། །
བུད་མེད་ཤེས་རབ་ཕར་ཕྱིན་ཉིད། །
ཁ་དོག་རྣམ་ལྔའི་རབ་དབྱེ་བས། །
སོ་སོར་བརྟག་པར་འདོད་པ་ཡིན། །
བུད་མེད་གང་ཞིག་ཁ་དོག་སྔོ། །
ཞེ་སྡང་རྡོ་རྗེ་མ་རུ་གྲགས། །
བུད་མེད་གང་ཞིག་ཁ་དོག་དཀར། །
གཏི་མུག་རྡོ་རྗེ་མར་འདོད་དོ། །
བུད་མེད་གང་ཞིག་ཁ་དོག་སེར། །
ལྷ་མོ་ཕྲ་མ་རྡོ་རྗེ་མ། །
བུད་མེད་གང་ཞིག་ཁ་དོག་དམར། །
འདོད་ཆགས་རྡོ་རྗེ་མ་རུ་གྲགས། །
བུད་མེད་གང་ཞིག་ཁ་དོག་ལྗང་། །
ཕྲག་དོག་རྡོ་རྗེ་མ་ཞེས་གྲགས། །
བཅོམ་ལྡན་ཤེས་རབ་ཕར་ཕྱིན་མ། །
གཅིག་ཉིད་ལྔ་ཡི་ཚུལ་གྱིས་གནས། །
ཆང་དང་བཟའ་བ་མེ་ཏོག་སོགས། །
རྣམས་མཆོད་ལུས་ལ་གོས་ཀྱིས་མཛེས། །
ཡང་དག་སྨྲ་བར་འདུད་བྱས་ནས། །
ཐལ་མོ་ཡང་དག་སྦྱར་བྱས་ཏེ། །
བལྟ་དང་རེག་པ་ཉིད་དང་ནི། །
དྲན་པ་ཡིས་ནི་སྨྲ་བར་བྱ། །
རྟག་ཏུ་འོ་དང་ལག་པས་འཁྱུད། །
རྡོ་རྗེ་རྣལ་འབྱོར་མ་མཆོད་བྱ། །
ལུས་ཀྱིས་ནུས་པ་རྣམས་བྱས་ནས། །
མི་ནུས་པ་རྣམས་ངག་ཡིད་ཀྱིས། །
མཆོད་པས་བརྙེས་དེས་བདག་ལ་ནི། །
དངོས་གྲུབ་ཐམས་ཅད་སྩོལ་བར་བྱེད། །
བུད་མེད་ཀུན་གྱི་ལུས་སྤངས་ནས། །
བདག་ནི་གཞན་དུ་གྱུར་པ་མེད། །
སྣ་ཚོགས་སྤངས་ནས་བུད་མེད་མཆོད། །
འདི་ནི་བདག་ལ་རབ་མཆོད་འགྱུར། །
འདི་ཡིས་བདག་ལ་བསྙེན་བཀུར་ནས། །
སྒྲུབ་པ་པོ་མཉེས་དངོས་གྲུབ་མཆོག །དེ་ཡིས་མཐོང་བའི་ལམ་ཞུགས་ནས། །
རྣམ་ཀུན་རྟག་ཏུ་ཀུན་ནས་སྟེར། །
མ་ལུས་གཟུགས་ཀྱིས་བདག་བསྒོམས་ནས། །
རང་གི་བུད་མེད་འདོད་བསྟེན་བྱ། །
རྡོ་རྗེ་པདྨོ་མཉམ་སྦྱོར་བས། །
བདག་ལ་བྱང་ཆུབ་སྟེང་བ་མོ། །
དེ་ཕྱིར་རྣམ་པ་ཀུན་གྱི་ནི། །
བདག་ལ་གུས་པས་མཆོག་ཏུ་དེ། །
འདི་ཡིས་དེ་ཉིད་རབ་སྦྱོར་བས། །
བརྟུལ་ཞུགས་ཅན་གྱིས་རབ་གུས་བྱ། །
དམྱལ་བ་ལ་སོགས་ངན་འགྲོ་ཡི། །
སྡིག་པ་ཡིས་ཀྱང་འཇིགས་མི་བྱ། །
འཇིག་རྟེན་སྡིག་པས་འཇིགས་གྱུར་ན། །
ཇི་སྲིད་ནུས་པ་ཐོབ་མི་འགྱུར། །
སྡིག་པ་ཅུང་ཟད་ཡོད་མིན་ཞིང་། །
བསོད་ནམས་ཅུང་ཟད་ཡོད་མིན་ཕྱིར། །
སེམས་ཉིད་མི་སྲུང་འཇིག་རྟེན་གང་། །
སྡིག་དང་བསོད་ནམས་རྣམ་པར་གནས། །
གང་དུ་སེམས་ཉིད་ཙམ་གྱིས་ནི། །
ཐམས་ཅད་སྐད་ཅིག་ཙམ་དེ་གནས། །
དམྱལ་བར་འགྲོ་བ་འདིར་གང་གིས། །
གང་གིས་འདིར་ནི་མཐོ་རིས་འགྲོ། །
གང་གིས་དུག་བཏགས་མཐུ་ཡིས་འཆི། །
ཇི་ལྟ་བ་ལ་དེ་ཉིད་མེད། །
དུག་གི་མཐུ་ཡིས་ཡང་དག་བརྒྱལ། །
དེ་བཞིན་མཐོ་རིས་ངན་འགྲོར་འགྲོ། །
དེ་ཉིད་ཡོངས་སུ་ཤེས་གྱུར་པའི། །
མཁས་པས་མྱ་ངན་འདས་པ་འཐོབ། །
མྱང་འདས་སྟོང་པའི་ཚུལ་ཉིད་དུ། །
མར་མེ་རླུང་གིས་ཇི་བཞིན་དུ། །
ཉེར་ཆད་ལྟུང་བ་དེ་ཡང་ནི། །
བྱང་ཆུབ་གོ་འཕང་མ་ཡིན་ནོ། །
དེ་ཕྱིར་ཐམས་ཅད་ཡོངས་སྤངས་ནས། །
བདག་ཉིད་གུས་བྱ་བརྟུལ་ཞུགས་ཅན། །
སྐད་ཅིག་ཙམ་གྱིས་གཏུམ་པོ་ཡི། །
དངོས་གྲུབ་སྟེར་བར་ཐེ་ཚོམ་མེད། །
དེ་ནས་བཅོམ་ལྡན་འདས་ཀྱིས།
བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་མ་ལ་གསོལ་པ།
ཇི་ལྟ་བུ་ཡི་རྣམ་པ་ཡིས། །
གཏུམ་མོའི་དངོས་གྲུབ་ཅི་འདྲ་ཞིག །དེ་ནས་བཅོམ་ལྡན་འདས་མས་བཀའ་སྩལ་པ།
ཁ་དོག་ལྔ་ཡི་རབ་དབྱེ་བས། །
རྣལ་འབྱོར་མ་རུ་རབ་གྲགས་གང་། །
དེ་ཡང་རང་རང་བདག་པོ་ཡི། །
ཁ་དོག་ལྔ་ཡི་རབ་དབྱེ་ལས། །
གཏུམ་པོ་ཀུན་གྱི་དེ་ཉིད་འདིས། །
བདག་ནི་རྣལ་འབྱོར་མ་རུ་ཤར། །
ཁ་དོག་སྔོན་པོ་གང་དེ་ཡང་། །
བདག་པོ་མི་གཡོ་སྔོན་པོར་ཤེས། །
ཁ་དོག་དཀར་པོའི་བདག་པོ་གང་། །
མི་གཡོ་དཀར་པོ་ཞེས་བྱའོ། །
ཁ་དོག་སེར་པོའི་བདག་པོ་གང་། །
མི་གཡོ་སེར་པོ་ཡང་དག་གྲགས། །
ཁ་དོག་དམར་པོའི་བདག་པོ་གང་། །
མི་གཡོ་དམར་པོ་ཞེས་གྲགས་སོ། །
ཁ་དོག་ལྗང་གུའི་བདག་པོ་གང་། །
མི་གཡོ་ལྗང་གུ་ཞེས་བྱའོ། །
གཏུམ་པོ་དེ་ཉིད་གཅིག་པུ་ཉིད། །
རྣམ་པ་ལྔ་ཡི་ཚུལ་གྱིས་གནས། །
འདི་ཡི་དངོས་གྲུབ་བརྟན་པ་ཉིད། །
དེ་ནི་གཏུམ་པོར་ཡང་དག་བཤད། །
ནམ་མཁའི་མཐར་ཐུག་ཇི་སྙེད་པ། །
ལྷ་མོའི་གཟུགས་ཀྱིས་ཡང་དག་གནས། །
གཏུམ་པོའི་དངོས་གྲུབ་ཇི་བཞིན་གསུངས། །
དེ་བཞིན་དུ་ནི་གཏུམ་མོ་འགྲུབ། །
ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་ཁྲོ་བོ་གཏུམ་པོའི་རྒྱུད་ལས།
ངོ་བོ་ཉིད་ཀྱི་རིམ་པར་ཕྱེ་བ་སྟེ་བརྒྱད་པའོ།། །
།དེ་ནས་བཅོམ་ལྡན་འདས་མས་གསོལ་པ།
བཅོམ་ལྡན་འདས་ཐབས་དང་ཤེས་རབ་དག་གི་ང་རྒྱལ་ཇི་ལྟར་བསྒོམ་པར་བྱ།
བཅོམ་ལྡན་འདས་ཀྱིས་བཀའ་སྩལ་པ། །
མི་མོ་མངོན་བྱས་རྣལ་འབྱོར་པས། །
ཕན་ཚུན་དེ་ཡི་ལྟ་བ་མཆོག །ལུས་ནི་དྲང་པོར་མཉམ་གནས་ནས། །
རྩེ་གཅིག་ཡིད་ཀྱིས་བསམ་གཏན་བྱ། །
སྐུ་བཞི་ཡི་ནི་རང་བཞིན་ཕྱིར། །
ཐ་དད་མེད་པའི་ཡིད་ཀྱིས་སོ། །
སླར་ཡང་བྱང་ཆུབ་དབྱེར་མེད་པས། །
ཐབས་དང་ཤེས་རབ་ཉིད་དུ་འདོད། །
འཆི་བ་ཉིད་ནི་ཆོས་སུ་བརྗོད། །
ལོངས་སྤྱོད་རྫོགས་པ་བར་སྲིད་དང་། །
འགྲོ་བ་དྲུག་གཟུགས་སྤྲུལ་པ་དང་། །
འདོད་པའི་ལོངས་སྤྱོད་བདེ་ཆེན་པོ། །
སྐུ་བཞི་ཡི་ནི་རང་བཞིན་འདི། །
སྐྱེས་བུ་ལ་ནི་ཁམས་གསུམ་པ། །
སྐུ་བཞི་ཡི་ནི་རང་བཞིན་ཕྱིར། །
བུད་མེད་གཟུགས་ལ་ཁམས་གསུམ་མོ། །
སྐུ་བཞི་ཡི་ནི་རང་བཞིན་ལས། །
སྐྱེས་བུ་འདིར་ནི་སངས་རྒྱས་ཡིན། །
བུད་མེད་ཤེས་རབ་ཕར་ཕྱིན་མར། །
ཕྱོགས་རྣམས་ཀུན་དུ་རྣམ་པར་གནས། །
དེ་ཉིད་ང་རྒྱལ་བྱས་པ་ཡིས། །
སླར་ཡང་བདག་ལ་དངོས་གྲུབ་བོ། །
ཁྲོ་བོ་གཏུམ་པོའི་ཚུལ་ཉིད་དུ། །
རང་ཉིད་གཟུགས་ཀྱིས་ཡང་དག་གནས། །
འདོད་ཆགས་གཏུམ་མོའི་གཟུགས་བསྒོམས་ན། །
བདག་ལ་དངོས་གྲུབ་རྣམ་ཀུན་དུ། །
དེ་ཉིད་གསུམ་རིག་དུས་རིང་དུ། །
འདི་ནི་གུས་པ་དང་བཅས་བསྒོམ། །
ལས་ཀུན་ཡོངས་སུ་སྤང་བྱས་ནས། །
བླ་མ་བསྟེན་པ་དེ་ཉིད་མཆོག །ཇི་སྲིད་དངོས་གྲུབ་མ་ཐོབ་པར། །
བདེ་བའི་སེམས་ཉིད་གཅིག་པུས་གནས། །
གང་ཚེ་རྣལ་འབྱོར་དངོས་གྲུབ་ཐོབ། །
སྡིག་པ་དང་བྲལ་དྲི་མེད་འགྱུར། །
རླུང་དང་སེམས་ཀྱི་འཛུམ་མདངས་ནི། །
འཇིག་རྟེན་པ་ཡིས་མཐོང་བ་མེད། །
ཀུན་མཁྱེན་ཀུན་ལ་ཁྱབ་པའོ། །
ཉོན་མོངས་ཀུན་ལས་རྣམ་པར་འདས། །
དེ་ལ་ནད་དང་རྒས་པ་མེད། །
དེ་ལ་འཆི་བ་ཡོད་མིན་ཏེ། །
དེ་ལ་དུག་གིས་འདའ་བ་མེད། །
ཆུས་མིན་མེས་ཀྱང་འཚིག་པ་མེད། །
མཚོན་གྱིས་མ་ཡིན་དགྲ་ཡི་ནི། །
དབང་དུ་ནམ་ཡང་འགྲོ་བ་མིན། །
ཡིད་ཀྱིས་བསམས་པ་ཙམ་གྱིས་ནི། །
དགོས་འདོད་མ་ལུས་འབྱུང་བར་འགྱུར། །
སྐད་ཅིག་དེ་ལ་འབད་མེད་པར། །
ཡིད་བཞིན་ནོར་བུ་དང་མཚུངས་འགྱུར། །
མ་ལུས་འཇིག་རྟེན་ཁམས་རྣམས་སུ། །
གང་དང་གང་དུ་དེ་བཞིན་གཤེགས། །
དེ་ནི་གཞལ་ཡས་མཁའ་འགྲོ་སྟེ། །
དེར་ནི་འདོད་ཀུན་དེ་རྣམས་ཀྱིས། །
གཟུགས་དང་ལང་ཚོས་རབ་བརྒྱན་པའི། །
ལྷ་ཡི་བུ་མོ་དགའ་མས་དེར། །
ཇི་སྙེད་མཐོ་རིས་སྐར་མ་རྣམས། །
ཐེ་ཚོམ་མེད་པ་ཉིད་དུ་འགྱུར། །
ཚངས་དང་ཁྱབ་འཇུག་དབང་ཕྱུག་གང་། །
བརྒྱ་བྱིན་ཡན་ལག་མེད་སོགས་གང་། །
མངག་གཞུག་འགྱུར་ཞིང་འགྲོ་དྲུག་ཏུ། །
གནས་པའི་སྲོག་ཆགས་ཀུན་ཀྱང་ངོ་། །
རྣལ་འབྱོར་དངོས་གྲུབ་ཇི་ལྟ་བཞིན། །
དེ་བཞིན་རྣལ་འབྱོར་མས་ཀྱང་ངོ་། །
སྐྱེས་བུ་རྡོ་རྗེ་འཛིན་པ་ལྟར། །
བུད་མེད་རྡོ་རྗེ་བཙུན་མོའོ། །
དེ་ནས་བཅོམ་ལྡན་འདས་མས་གསོལ་པ།
བཅོམ་ལྡན་འདས་ལུས་འདི་ལ་ཐབས་དང་ཤེས་རབ་ཀྱི་སྦྱོར་བ་ལས་བདེ་བ་ཆེན་པོ་ཇི་ལྟར་སྐྱེ་བ་ལགས།
བཅོམ་ལྡན་འདས་ཀྱིས་བཀའ་སྩལ་པ། །
བརྐྱང་མ་ཤེས་རབ་རང་བཞིན་ཏེ། །
གཡོན་པའི་རྩ་རུ་རབ་ཏུ་གྲགས། །
རོ་མ་ཐབས་ཀྱི་རང་བཞིན་གྱིས། །
གཡས་པ་ལ་ནི་ཡང་དག་གནས། །
བརྐྱང་མ་རོ་མའི་དབུས་དག་ལ། །
ཀུན་འདར་མར་ནི་རབ་ཏུ་གསུངས། །
གང་ཚེ་ཨ་བ་དྷུ་ཏཱིར་རླུང་། །
ཁུ་བ་དང་ནི་རོ་གཅིག་གྱུར། །
རྡོ་རྗེས་མགོ་བོའི་མཚམས་སུ་འགྲོ། །
བུད་མེད་བྷ་གའི་རནྟ་ལ། །
ཐབས་དང་ཤེས་རབ་མཉམ་སྦྱོར་བས། །
ལྟེ་བར་གནས་པའི་ཙཎྜ་ལི། །
མར་མེ་ལྟར་འབར་དེ་ཡིས་ནི། །
ཞུ་བའི་ཁུ་བ་མཆོག་ལ་ནི། །
དེ་ལས་སྐྱེས་པའི་བདེ་བ་ལ། །
ཅུང་ཟད་ཅུང་ཟད་རབ་སྦྱོར་ལས། །
དེ་ཡང་ཆེན་པོ་ཆེར་སྦྱོར་ལས། །
དེ་ཡང་དངོས་པོའི་རང་བཞིན་ལས། །
གང་གིས་དེ་ཡི་བདེ་བ་འཕེལ། །
རྟག་ཏུ་གོམས་པའི་སྦྱོར་བ་ལས། །
དེ་ནི་སྐྱེ་བ་འདི་ཉིད་ལ། །
དཔལ་ལྡན་གཏུམ་པོ་ཉིད་དུ་འགྱུར། །
ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་ཁྲོ་བོ་གཏུམ་པོའི་རྒྱུད་ལས།
བསམ་གཏན་གྱི་རིམ་པར་ཕྱེ་པ་སྟེ་དགུ་པའོ།། །
།དེ་ནས་བཅོམ་ལྡན་འདས་མས་གསོལ་པ།
ཅི་སྟེ་བཅོམ་ལྡན་སྒྲུབ་པ་པོས། །
ཁྲོ་ཆེན་གཏུམ་པོའི་གོ་འཕང་ནི། །
བུད་མེད་དང་བྲལ་བསྒྲུབ་ནུས་སམ། །
འོན་ཏེ་བསྒྲུབ་པར་ནུས་མ་ཡིན། །
བཅོམ་ལྡན་འདས་ཀྱིས་བཀའ་སྩལ་པ།
ལྷ་མོ་བསྒྲུབ་པར་ནུས་པ་མ་ཡིན་ནོ། །
བཅོམ་ལྡན་འདས་མས་གསོལ་པ།
བཅོམ་ལྡན་འདས་ཅིའི་ཕྱིར་ན་བདེ་བ་སྟེར་བ་མེད་པར་མི་ནུས།
བཅོམ་ལྡན་འདས་ཀྱིས་བཀའ་སྩལ་པ།
ཨེ་མ་བདེ་བ་སྐྱེས་ཙམ་གྱིས། །
བྱང་ཆུབ་མཆོག་ནི་ཐོབ་བྱེད་པའི། །
བདེ་བ་ཁྱད་འཕགས་འབྱུང་བ་ལས། །
དེ་ཉིད་འཐོབ་ཀྱིས་དེ་གཞིན་མིན། །
དེ་མེད་དེ་ཡི་བྱ་བ་ཡང་། །
དེ་ཉིད་མེད་པར་སྐྱེ་མ་ཡིན། །
བྱེད་པོ་བུད་མེད་དང་སྦྱོར་ལས། །
གཞན་དུ་ནམ་ཡང་མ་ཡིན་ནོ། །
སྒྱུ་མའི་དེ་ཉིད་ཐམས་ཅད་ལ། །
བུད་མེད་སྒྱུ་མའི་དེ་ཉིད་བསྔགས། །
དེ་ཡི་དེ་ཉིད་ལས་འདས་གང་། །
དེ་ལས་དངོས་གྲུབ་ལྷག་འབྱུང་མེད། །
དེ་ཕྱིར་བུད་མེད་དང་བྲལ་འདི། །
ནམ་ཡང་བྱ་བ་མ་ཡིན་ནོ། །
དེ་ཉིད་གལ་ཏེ་སྡུག་བསྔལ་གྱུར། །
འཆི་དང་འཆིང་བའི་འཇིགས་པ་ཡང་། །
དེ་རྣམས་ཐམས་ཅད་བཟོད་བྱ་ཡིས། །
འདིར་ནི་བུད་མེད་སྤང་མི་བྱ། །
གང་ཕྱིར་བུད་མེད་བདེ་དེ་ཉིད། །
ཀུན་ནས་སངས་རྒྱས་སྟེར་བ་བོ། །
གཡོ་དང་སྤོབས་ཅན་མཚེར་ངོ་བྲལ། །
རྟག་ཏུ་འདོད་པའི་དཔུང་གཉེན་ནོ། །
དངོས་གྲུབ་སྟེར་བ་འདི་ཉིད་ནི། །
དངོས་པོ་ཀུན་གྱིས་བསྟེན་པར་བྱ། །
བུད་མེད་ཚུལ་ནི་གཅིག་བརྗོད་པ། །
དགའ་བའི་ཕྱིར་ནི་འཆི་བའང་མེད། །
བདག་པོ་དང་ནི་བྲལ་གྱུར་ན། །
འདོད་པ་མཆོག་ནི་ཅི་ཞིག་སྨྲ། །
དེ་ཕྱིར་ཀུན་གྱིས་བུད་མེད་ལྷར། །
རྣམ་པ་ཀུན་དུ་རབ་ཏུ་བརྟག །ཤིང་དང་རྡོ་ལ་སོགས་རྣམས་ཀྱང་། །
ཡིད་ཀྱིས་ཡོངས་སུ་བརྟག་པར་བྱ། །
སྐྱེས་བ་བུད་མེད་ལྷ་མོ་དང་། །
བུད་མེད་ཀྱི་ནི་སྐྱེས་པ་ལྷ། །
རྡོ་རྗེ་པདྨ་རབ་སྦྱོར་བས། །
ཕན་ཚུན་དུ་ནི་མཆོད་པར་བྱ། །
མཆོད་པར་བྱ་བ་གཞན་དུ་མིན། །
རང་ཉིད་བྱིན་གྱིས་བརླབ་པའང་དེ། །
དེ་ཕྱིར་རྣལ་འབྱོར་བརྩེ་ལྡན་པས། །
དཀྱིལ་འཁོར་མདུན་དུ་བྱས་ནས་ནི། །
དེ་ལ་ཉེར་ཞུགས་བུད་མེད་ནི། །
ཤེས་རབ་ཕར་ཕྱིན་རྣམ་པ་ལ། །
རྟག་ཏུ་མེ་ཏོག་གིས་མཆོད་ཅིང་། །
དེ་བཞིན་སྤོས་དང་མར་མེ་སོགས། །
དཀྱིལ་འཁོར་ལྔ་ནི་རབ་སྦྱོར་བས། །
ཕྱི་ནས་ཕྱག་ནི་བཙལ་བར་བྱ། །
དེ་ནས་གཡས་སུ་བསྐོར་བ་བྱ། །
གཏུམ་མོ་ལ་ནི་མཆོད་པར་བྱ། །
གུས་པ་དང་བཅས་སེམས་ཀྱིས་ནི། །
དེ་བཞིན་སྐྱེས་བུས་བུད་མེད་མཆོད། །
དེ་ཉིད་མཆོད་པའི་ཆོ་ག་ནི། །
རྒྱལ་བས་ཕན་ཚུན་བྱ་བར་གསུངས། །
བུད་མེད་སྨད་པར་ཡོང་མི་བྱ། །
དེ་ཉིད་འདོད་པའང་སྤང་མི་བྱ། །
སྙན་པའི་ཚིག་གིས་སྨྲ་བྱ་ཞིང་། །
རྗེས་སུ་མཐུན་པར་སྦྱིན་པར་བྱ། །
དངོས་པོ་ཀུན་གྱིས་ཕྱག་བྱས་ཏེ། །
ཇི་བཞིན་གདུག་ཅན་ཤེས་མི་བྱ། །
གང་དུའང་བུད་མེད་མི་སྤོང་བ། །
འདི་ནི་སངས་རྒྱས་གསུང་དུ་ཐོས། །
གང་དུ་ཁྱོད་ཀྱིས་གཞན་བྱས་ནས། །
དེ་ཡི་སྡིག་པས་དམྱལ་བར་འགྱུར། །
བུད་མེད་དང་བྲལ་ཅི་བྱས་ཀྱང་། །
གཞན་དུ་འཆི་འགྱུར་དངོས་གྲུབ་མིན། །
ཁྲོ་བོ་གཏུམ་པོའི་སྒྲུབ་ཐབས་ནི། །
དཀའ་ཐུབ་ཀྱིས་ནི་འགྲུབ་མི་འགྱུར། །
ཡིད་ནི་དྲི་མེད་མ་བྱས་པར། །
འབྲས་མེད་གཏི་མུག་དྲ་བས་བཅིངས། །
འདོད་ལྡན་འདོད་པ་སྤོང་བྱེད་པ། །
བརྫུན་གྱིས་འཚོ་བ་སྐྱེ་འགྱུར་ཏེ། །
བརྫུན་གྱིས་གང་འཚོ་སྡིག་པ་སྟེ། །
སྡིག་པས་དམྱལ་བར་འགྲོ་བར་འགྱུར། །
འཆི་བའི་དུས་ནི་ཐོབ་པ་ན། །
བརྫུན་གྱིས་འཚོ་བར་ཐེ་ཚོམ་མེད། །
དེ་ཕྱིར་བསྒྲུབ་བྱ་བསྒྲུབ་པར་བྱ། །
རྒྱལ་བའི་བདག་ཉིད་འདོད་པས་སོ། །
འདོད་ཡོན་ལྔ་པོ་དེ་སྤངས་ནས། །
བདག་ཉིད་དཀའ་ཐུབ་གདུང་མི་བྱ། །
གཟུགས་རྙེད་པ་ནི་བལྟ་བྱ་ཞིང་། །
སྒྲ་ཡང་དེ་བཞིན་མཉན་པར་བྱ། །
དྲི་ནི་མན་མ་པར་བྱ་བ་སྟེ། །
རོ་ཡི་མཆོག་ནི་བཟའ་བར་བྱ། །
རེག་བྱ་རེག་པར་བྱ་བ་སྟེ། །
འདོད་པ་ལྔ་པོ་བསྟེན་པར་བྱ། །
ཁྲོ་བོ་གཏུམ་པོ་དེ་མཆོག་ནི། །
མྱུར་དུ་སངས་རྒྱས་མཆོག་འགྱུར་རོ། །
གཞན་ལ་སླུ་བ་མེད་གྱུར་ཅིང་། །
གཏི་མུག་མཆོག་ཏུ་མེད་པར་བྱ། །
མི་ཡི་ལང་ཚོ་ཐོབ་པ་ལ། །
མི་མོའི་བདེ་བ་མི་སྤྱོད་ན། །
ཆེན་པོ་མཆོག་ཏུ་ཟད་བྱས་ན། །
ལྟ་བའང་འབྲས་བུ་མེད་པར་བྱས། །
འདོད་ཅན་མ་རྟག་བསྟེན་བྱས་ན། །
འདོད་པ་ཙམ་གྱི་དཔུང་གཉེན་གྱིས། །
བཙུན་མོའི་སྐྱེ་གནས་ཡང་དག་བསྟེན། །
ཁྲོ་བོ་གཏུམ་པོའི་གོ་འཕང་མཐོང་། །
གཉིད་ནི་ཇི་ལྟར་སྤང་བར་བྱ། །
བཟའ་བ་དང་ནི་དགོད་པ་ཉིད། །
འཇིག་རྟེན་མ་དད་སྤང་བའི་ཕྱིར། །
ལྷ་མོ་སྒྱུ་འཕྲུལ་སྲས་མཁས་པས། །
ཕོ་བྲང་འཁོར་གྱི་བཙུན་མོ་ནི། །
སྟོང་ཕྲག་བརྒྱད་ཁྲི་སྤངས་ནས་སླར། །
ན་ར་ཉྫ་ནའི་འགྲམ་གཤེགས་ནས། །
སངས་རྒྱས་དངོས་གྲུབ་རབ་གསུངས་དང་། །
གང་དུ་བདུད་ནི་འདུལ་མཛད་པ། །
དེ་ཉིད་གཞན་དོན་ཁོ་ན་ཡིན། །
གང་ཕྱིར་བཙུན་མོའི་ན་ངསངས་རྒྱས། །
གོ་པ་དང་བཅས་བདེ་ལྡན་གྲུབ། །
རྡོ་རྗེ་པདྨ་མཉམ་སྦྱོར་བས། །
གང་ཕྱིར་བདེ་བ་ལས་ཐོབ་བོ། །
བདེ་བ་ལས་ཐོབ་སངས་རྒྱས་ནི། །
བདེ་བ་བུད་མེད་དང་བྲལ་མིན། །
གང་དུ་སྦྱོར་བྲལ་བྱ་བ་ནི། །
འཇིག་རྟེན་ཉམས་པ་སྤང་ཕྱིར་རོ། །
འཇིག་རྟེན་གང་གིས་འདུལ་བ་ན། །
དེ་དང་དེ་ཡི་སངས་རྒྱས་འགྱུར། །
རྒྱལ་བའི་སྒྱུ་མའི་གར་ཉིད་ཀྱིས། །
དེ་དང་དེ་ཉིད་ཚུལ་གྱིས་སོ། །
མདོ་སྡེ་ཆོས་མངོན་ཐམས་ཅད་ནས། །
བུད་མེད་རྣམས་ནི་སྨོད་མཛད་པ། །
སྣ་ཚོགས་སློབ་མའི་སྣོད་ཕྱིར་བཤད། །
དེ་ཁོ་ན་ཉིད་སྦས་ནས་གསུངས། །
ཕུང་པོ་ལྔ་དང་རྣམ་བྲལ་བའི། །
མྱ་ངན་འདས་པ་བལྟ་བར་བྱ། །
དེ་ནས་བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་མས་གསོལ་བ།
བཅོམ་ལྡན་འདས་ལྷ་མོ་སྒྱུ་འཕྲུལ་གྱི་སྲས་གང་ལགས། །
གོ་པཱ་ཡང་གང་ལགས།
བཅོམ་ལྡན་འདས་ཀྱིས་བཀའ་སྩལ་པ།
ལྷ་མོ་སྒྱུ་འཕྲུས་སྲས་ཉིད་ཀྱང་། །
ཁྲོ་བོ་གཏུམ་པོ་བདག་ཉིད་ཡིན། །
ས་འཚོ་ཁྱོད་ཉིད་བཅོམ་ལྡན་འདས། །
ཤེས་རབ་ཕར་ཕྱིན་བདག་ཉིད་མ། །
ཇི་སྙེད་པ་ཡི་བུད་མེད་ཀུན། །
ཁྱོད་ཀྱི་ཚིག་ཉིད་འདིར་འདོད་དོ། །
སྐྱེས་བུ་བདག་གི་གཟུགས་དེ་ཉིད། །
དེ་བཞིན་ཀུན་ཏུ་ཡོངས་སུ་གྲགས། །
འདི་ནི་རང་བཞིན་གཉིས་ཡིན་ཏེ། །
འགྲོ་བ་ཐབས་ཤེས་བདག་ཉིད་དོ། །
དེ་ནས་བཅོམ་ལྡན་འདས་མས་གསོལ་པ།
བཅོམ་ལྡན་འདས་ཅིའི་ཕྱིར་ཉན་ཐོས་ལ་སོགས་པ་རྣམས་བུད་མེད་སུན་འབྱིན་པར་བྱེད།
བཅོམ་ལྡན་འདས་ཀྱིས་བཀའ་སྩལ་པ།
གང་ཞིག་འདོད་པའི་ཁམས་གནས་པའི། །
ཉན་ཐོས་ལ་སོགས་གྲགས་ཀུན་གྱིས། །
བུད་མེད་ལ་ལྟོས་ཀུན་སྟེར་བའི། །
ཐར་པའི་ལམ་ནི་མི་ཤེས་སོ། །
གང་ན་ཉེ་བར་གནས་གྱུར་པའི། །
གུར་གུམ་ལ་སོགས་རྙེད་སླ་ན། །
དེ་ལ་རིན་ནི་ཐོབ་མི་འགྱུར། །
གང་དུ་རིན་ནས་རིན་ཆེན་ཉིད། །
ཐོག་མེད་མི་ཤེས་སྦྱོར་བ་ཡིས། །
དད་པ་དམན་པའི་སྐྱེ་བོ་འདི། །
དེ་ཉིད་ལ་ནི་སེམས་མི་འཇུག བདག་གིའང་འདི་ནི་རབ་ཏུ་སྦས། །
རྩོད་པའི་དུས་ལ་དེ་ཉིད་འདི། །
སེམས་ཅན་རེ་རེར་བགྲངས་པ་ཡི། །
བྱེ་བའི་ནང་ན་འགའ་ཞིག་ཀྱང་། །
དད་དང་བརྩོན་པའི་དཔུང་གཉེན་ཅན། །
ཀུན་ནས་དེ་ཕྱིར་གསུངས་པ་ནི། །
བྱང་ཆུབ་མྱུར་དུ་རབ་བསྒྲུབ་ཕྱིར། །
ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་ཁྲོ་བོ་གཏུམ་པོ་ཆེན་པོའི་རྒྱུད་ལས་མི་མོ་རབ་ཏུ་བསྔགས་པའི་རིམ་པར་ཕྱེ་བ་སྟེ་བཅུ་པའོ།། །
།དེ་ནས་བཅོམ་ལྡན་འདས་མས་གསོལ་པ།
བཅོམ་ལྡན་འདས་ཁྱོད་ཅི་སྟེ་ཆགས་པ་དང་བཅས་པའམ།
ཆགས་པ་དང་བྲལ་བ་ལགས།
བཅོམ་ལྡན་འདས་ཀྱིས་བཀའ་སྩལ་པ། །
བདག་ནི་ཀུན་ཏེ་ཀུན་ལའང་ཁྱབ། །
ཀུན་བྱེད་ཀུན་གྱི་འཇིག་པ་པོ། །
ཀུན་གྱི་གཟུགས་འཛིན་སངས་རྒྱས་ཏེ། །
བྱེད་པོ་འཇོམས་པོ་ཁྱབ་བདག་བདེ། །
གང་དང་གང་གི་གཟུགས་ཀྱིས་ནི། །
སེམས་ཅན་འདུལ་བྱར་འདི་ཉིད་འཇུག །དེ་དང་དེ་ཉིད་ཚུལ་གྱིས་ནི། །
འཇིག་རྟེན་དོན་རྒྱུར་བདག་གནས་སོ། །
འགའ་ཞིག་སངས་རྒྱས་གྲུབ་ཐོབ་འགའ། །
ལ་ལར་ཆོས་དང་དགེ་འདུན་ནོ། །
ལ་ལར་ཡི་དགས་ལ་ལར་ཕྱུགས། །
ལ་ལར་དམྱལ་བའི་གཟུགས་ཅན་ནོ། །
ལ་ལར་ལྷ་དང་ལྷ་མ་ཡིན། །
ལ་ལར་མི་ཡི་གཟུགས་ཅན་ནོ། །
ལ་ལར་བརྟན་པའི་གཟུགས་ཅན་དང་། །
སྣ་ཚོགས་གཟུགས་ཅན་ཐེ་ཚོམ་མེད། །
བདག་ནི་སྐྱེས་པ་བུད་མེད་དང་། །
མ་ནིང་གཟུགས་སུའང་ལ་ལར་རོ། །
ལ་ལར་ཆགས་ཅན་ལ་ལར་སྡང་། །
ལ་ལར་རྨོངས་ཤིང་ལ་ལར་གཙང་། །
ལ་ལར་མི གཙང་གཟུགས་སུ་ང་། །
སེམས་ཀྱི་གཟུགས་ཀྱིས་བདག་གནས་སོ། །
བདག་ནི་སེམས་སུ་བལྟ་བར་བྱ། །
གཞན་དུ་ཅུང་ཟད་ཡོད་ཡིན་ཏེ། །
དངོས་པོ་དངོས་མེད་རབ་དབྱེ་ང་། །
ང་ནི་བསྐྱེད་བྱ་སྐྱེད་བྱེད་པ། །
བདག་ནི་བགེགས་དང་གྲུབ་པ་ང་། །
ཀུན་གྱི་གཟུགས་ཀྱིས་ཡང་དག་གནས། །
ང་ནི་སྐྱེ་དང་འཆི་བའང་ང་། །
ང་ནི་ནད་དང་རྒས་པའ་ངང་། །
ང་ནི་བསོད་ནམས་སྡིག་པའང་ང་། །
དེ་ཡི་ལས་ཀྱི་འབྲས་ཉིད་ང་། །
འགྲོ་ཀུན་རང་བཞིན་སངས་རྒྱས་ཉིད། །
ཀུན་དུ་བདག་གི་གཟུགས་ཉིད་འདི། །
རྣལ་འབྱོར་དེ་ཉིད་སེམས་དཔའ་བོས། །
རོ་མཉམ་རྣམ་པར་ཤེས་པར་བྱ། །
དེ་ནས་བཅོམ་ལྡན་འདས་མས་གསོལ་པ།
བཅོམ་ལྡན་འདས་ཅི་སྟེ་ཁྱོད་ཀྱི་གཟུགས་ཉིད་འདི་ལྟ་བུ་ཡིན་ནམ།
བཅོམ་ལྡན་འདས་ཀྱིས་བཀའ་སྩལ་པ།
ཇི་ལྟར་ཁྱོད་ཀྱི་གཟུགས་ཉིད་ཀྱང་། །
རྣམ་པ་དེ་ལྟར་ཀུན་ནས་གསུངས། །
བརྟན་དང་གཡོ་བའི་འགྲོ་ཀུན་ལ། །
འདིར་ནི་ཁྱོད་ཀྱིས་ཁྱབ་པ་པོ། །
ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་ཁྲོ་བོ་གཏུམ་པོ་ཆེན་པོའི་རྒྱུད་ལས་སྣ་ཚོགས་པའི་རིམ་པར་ཕྱེ་བ་སྟེ་བཅུ་གཅིག་པའོ།། །
།དེ་ནས་བཅོམ་ལྡན་འདས་མས་གསོལ་པ།
སྔགས་རྣམས་ཀྱི་ནི་སྒྲུབ་པའི་ཐབས། །
ཞི་དང་རྒྱས་པ་དེ་ཉིད་གསུངས། །
དབང་དང་དགུག་པའི་རབ་སྦྱོར་དང་། །
གསད་དང་བསྐྲད་པ་ལ་སོགས་དང་། །
དུག་སེལ་བ་དང་ནད་ཞི་དང་། །
མེ་དང་རལ་གྲི་སོགས་རེངས་དང་། །
གཡུལ་དུ་རྣམ་པར་རྒྱལ་བ་དང་། །
མཁས་པ་ཡི་ནི་མཆོག་ཉིད་དང་། །
གནོད་སྦྱིན་མོ་སྒྲུབ་བྲན་དང་ནི། །
ཕོ་ཉ་འབྱུང་སོགས་སྒྲུབ་ཐབས་དང་། །
དཔག་མེད་རྣམ་ཤེས་ནུས་པ་རྣམས། །
བདག་ལ་ངེས་པར་གཙོ་བོས་གསུངས། །
དེ་ནས་བཅོམ་ལྡན་འདས་ཀྱིས་བཀའ་སྩལ་པ།
ཀྱེེ་ཁྱོད་ལ་མཆོག་ཅི་ཞིག་སྦྱིན་པར་བྱ། །
ཞེས་པ་དང་སྒྲུབ་པ་པོས་སྨྲ་བར་བྱ་སྟེ།
སངས་རྒྱས་ཉིད་སྩོལ་ཅིག་ཅེས་སོ། །
དེ་ནས་བཅོམ་ལྡན་འདས་དེའི་ལུས་ལ་རབ་ཏུ་ཞུགས་སོ། །
རབ་ཏུ་ཞུགས་པ་ཙམ་གྱིས།
ལོ་བརྒྱད་གཉིས་ཀྱི་རྣམ་པ་ཅན།
མངོན་པར་ཤེས་པ་དྲུག་པ།
ས་བཅུ་གསུམ་གྱི་དབང་ཕྱུག །ལྷའི་གཞལ་ཡས་ཁང་ན་སྤྱོད་པ་ཅན་གྱི་ལྷའི་བུ་མོའི་ཚོགས་བརྒྱ་སྟོང་གིས་བརྒྱན་པ།
འདོད་པའི་གཟུགས་ཅན་ཐམས་ཅད་མཁྱེན་པ།
བཅོམ་ལྡན་འདས་ཇི་ལྟ་བ་བཞིན་དུ་གྱུར་ཏོ། །
ཡང་ན་རལ་གྲི་དང་། མིག་སྨན་དང་། རིལ་བུ་དང་། རྐང་མགྱོགས་དང་། རྐང་པའི་བྱུག་པ་དང་། རྒྱལ་སྲིད་དང་། འདོད་པ་ལ་ལོངས་སྤྱོད་པའི་དབང་ཕྱུག་དང་། རིག་པ་དང་། ནོར་ཅན་དང་། རིག་པ་ལ་མཁས་པ་དང་། གནོད་སྦྱིན་དང་། གནོད་སྦྱིན་མོ་དང་། བཅུད་ལེན་དང་། རེག་རྡོ་དང་། ཁམས་སྨྲ་བ་ཇི་ལྟར་མངོན་པར་འདོད་པ་བཞིན་ཞུ་བར་བྱ་སྟེ།
དེ་ཐམས་ཅད་བཅོམ་ལྡན་འདས་ཀྱིས་སྟེར་བར་བྱེད་དོ། །
ཡང་ན་དཔའ་བོ་གཅིག་པའི་རས་རིས་བྲིས་ལ་སྔོན་མ་བཞིན་དུ་བསྒྲུབ་པར་བྱའོ། །
དེ་ལ་དཔའ་བོ་གཅིག་པའི་རི་མོ་ནི་མི་གཡོ་བ་ནག་པོ་ལ་ཞེ་སྡང་རྡོ་རྗེ་མས་འཁྱུད་པའོ། །
མི་གཡོ་བ་དཀར་པོ་ལ་གཏི་མུག་རྡོ་རྗེ་མས་སོ། །
མི་གཡོ་བ་སེར་པོ་ལ་ཕྲ་མ་རྡོ་རྗེ་མས་སོ། །
མི་གཡོ་བ་དམར་པོ་ལ་འདོད་ཆགས་རྡོ་རྗེ་མས་སོ། །
མི་གཡོ་བ་ལྗང་གུ་ལ་ཕྲག་དོག་རྡོ་རྗེ་མས་འཁྱུད་པ་བྲི་བར་བྱའོ། །
ཡང་ན་ཤེས་རབ་དང་བྲལ་བའི་བཅོམ་ལྡན་འདས་གཅིག་པུ་བྲི་བར་བྱའོ། །
ཡང་ན་རི་མོ་ལ་བཅོམ་ལྡན་འདས་མ་ལྔ་པོ་རྣམས་ཀྱི་དབུས་ན་གཅིག་ཏུ་བྱས་ལ།
དེར་བདག་ཉིད་དེའི་བདག་པོའི་གཟུགས་སུ་བསམས་ནས་སྔོན་བཞིན་དུ་བསྒྲུབ་པར་བྱའོ། །
ཡང་ན་རང་གི་བུད་མེད་ལྷ་མོའི་གཟུགས་སུ་བསམས་ནས་བསྒྲུབ་པར་བྱའོ། །
གྲུབ་པར་གྱུར་ན།
སངས་རྒྱས་ཉིད་ཀྱང་སྟེར་བར་བྱེད་ན་དངོས་གྲུབ་གཞན་སྨོས་ཅི་དགོས།
ཡང་ན་ཞབས་གཡོན་བརྐྱང་བ་རལ་གྲི་དང་ཞགས་པ་བསྣམས་པས་བསྒྲུབ་པར་བྱའོ། །
ཡང་ན་སེམས་དཔའི་སྐྱིལ་ཀྲུང་ཅན།
རལ་གྲི་དང་ཞགས་པ་ཕྱག་ན་བསྣམས་པ།
རང་འོད་ཀྱི་ཤེས་རབ་མ་ལ་རོལ་པས་བསྒྲུབ་པར་བྱ་སྟེ།
ལྷན་ཅིག་པའི་ཁྲོ་བོ་གཏུམ་པོ་ཆེན་པོས་སྔོན་བཞིན་དུ་འགྲུབ་བོ། །
འདི་ཉིད་བཅོམ་ལྡན་འདས་ཀྱི་རི་མོའི་དངོས་གྲུབ་བོ། །
ཡང་ན་སྐུ་གཟུགས་ཀྱི་སྒྲུབ་ཐབས་ཀྱིས་ཀྱང་འདི་ཉིད་བསྒྲུབ་པར་བྱའོ། །
དེ་ནས་རལ་གྲིའི་སྒྲུབ་ཐབས་ནི་ཡིད་ཀྱིས་དེའི་ཚེ་མེ་ཏོག་ཛཱ་ཏི་དང་། ལྕགས་ཀྱི་རང་བཞིན་དང་། ཤིང་གི་སྙིང་པོའི་རང་བཞིན་ལས་སམ།
ཇི་ལྟར་མངོན་པར་འདོད་པ་བྱས་ནས་བའི་རྣམ་པ་ལྔས་རབ་ཏུ་བཀྲུས་ཏེ།
དྲི་ཐམས་ཅད་ཀྱིས་བྱུགས་ནས་ཡང་དག་པར་བརྩམས་ཏེ།
སྔོན་བཞིན་དུ་ལག་པ་གཉིས་ཀྱིས་ཡོངས་སུ་བཟུང་ནས།
ཐུན་མཚམས་གསུམ་དང་ཟླ་བ་གཅིག་ཏུ་བཟླས་པར་བྱའོ། །
ཟླ་བའི་མཐར་མཆོད་པ་ཆེན་པོ་བྱས་ནས་མཚན་མོ་རིལ་པོ་བཟླས་པ་བྱའོ། །
ཐོ་རངས་རལ་གྲི་འབར་བར་འགྱུར་ཏེ།
རལ་གྲིའི་རིག་པ་འཛིན་པར་འགྱུར་ཏེ།
ལོ་བརྒྱད་གཉིས་ཀྱི་རྣམ་པ་ཅན་སྐྲ་འཁྱིལ་པ་འདི་ནི།
སྙིང་པོ་འདོད་ཡོན་ལྔས་རྣམ་པར་རོལ་པར་བྱེད་དོ། །
དེ་བཞིན་དུ་འཁོར་ལོ་དང་རྩེ་གསུམ་ལ་སོགས་པ་རྣམས་བསྒྲུབ་པར་བྱའོ། །
དེ་བཞིན་དུ་ཟངས་ལ་སོགས་པའི་རང་བཞིན་གྱི་ཞགས་པ་བསྒྲུབ་པར་བྱའོ། །
དེ་བཞིན་དུ་བུམ་པ་དང་། མཆིལ་ལྷ་མ་དང་། མཆོད་ཕྱིར་ཐོགས་དང་། གོས་དང་། གདུགས་དང་། ཤེས་རབ་ཀྱི་ཕ་རོལ་ཏུ་ཕྱིན་མའི་པོ་ཏི་དང་། རྒྱུད་ཀྱི་པོ་ཏི་ལ་སོགས་པ་བསྒྲུབ་པར་བྱའོ། །
དེ་བཞིན་དུ་རྔ་པ་ཊ་ཧ་དང་། རྔ་བོ་ཆེ་དང་། པི་ཝང་ལ་སོགས་པ་བསྒྲུབ་པར་བྱའོ། །
དེ་བཞིན་དུ་གསེར་གྱི་རང་བཞིན་ལས།
གནོད་སྦྱིན་ཛམྦྷ་ལ་དང་། ནོར་བུ་བཟང་པོ་དང་། གང་བ་བཟང་པོ་དང་། པི་ཅི་ཀུཎྜ་ལི་ལ་སོགས་པ་བསྒྲུབ་པར་བྱའོ། །
ཐམས་ཅད་མཁྱེན་པ་སྒྲུབ་པར་བྱེད་དོ། །
དེ་བཞིན་དུ་སྨྱུག་མའི་རང་བཞིན་ལས་དྲི་བཟང་བསྒྲུབ་པར་བྱའོ། །
གྲོག་མཁར་གྱི་སའི་རང་བཞིན་ལས་ནམ་མཁའ་ལྡིང་ངོ་། །
ཐང་ཤིང་གི་རང་བཞིན་ལས་ལྷ་རྣམས་ཏེ།
ཚངས་པ་དང་། ཁྱབ་འཇུག་དང་། དབང་ཕྱུག་ཆེན་པོ་དང་། དབང་པོ་དང་། འདོད་ལྷ་ལ་སོགས་པ་རྣམས་སོ། །
དུར་ཁྲོད་ཀྱི་སོལ་བས་སྲིན་པོ་བྲི་བར་བྱའོ། །
ག་ཌའི་ཉ་ཚིག་པས་ཡི་དགས་བྲི་བར་བྱའོ། །
སྤྲ་ཚིལ་གྱིས་མིའོ། །
གླང་པོ་ཆེའི་རང་བཞིན་ལས་ཚོགས་བདག་གོ། །
ཤཱ་ཁོ་ཊའི་ཤིང་གི་རང་བཞིན་ལས་པཱི་ལུ་བ་ལཱ་ཤ་ལ་སོགས་པའི་ཤ་ཟའོ། །
པྲ་པཱ་ལའི་ཉ་ལས་གོོ་རཱི་ཙོོ་རཱི་ལ་སོགས་པ་བྲི་བར་བྱའོ། །
མིའི་རུས་པའི་རང་བཞིན་ལས་རཱ་མ་དེ་བ་དང་། འདོད་པའི་ལྷ་ལ་སོགས་པའི་རོ་ལངས་སོ། །
ནཱ་ག་གེ་སར་གྱི་ཤིང་གི་རང་བཞིན་ལས་ནོར་རྒྱས་ལ་སོགས་པའི་ཀླུ་དང་། ཀླུ་མོ་རྣམས་སོ། །
མྱ་ངན་མེད་པའི་ཤིང་གི་རང་བཞིན་ལས་འཕྲོག་མ་དང་། ལྷ་མོ་སུནྡ་རི་དང་། གར་མ་དང་། དགའ་མ་དང་། ཡིད་འོང་མ་དང་། ཤྱ་མ་ནུ་ཌི་དང་། པདྨ་ཅན་དང་། རྗེས་སུ་ཆགས་མ་དང་། ཟླ་འོད་མ་དང་། ཚངས་པའི་བུ་མོ་དང་། འདོད་པའི་དབང་ཕྱུག་མ་དང་། མིའི་བུ་མོ་དང་། རེ་བ་ཏཱི་དང་། ལྷ་བྱེད་མ་དང་། ན་ར་དྷི་ར་ལ་སོགས་པའི་གནོད་སྦྱིན་མོ་རྣམས་བསྒྲུབ་པར་བྱའོ། །
ནྱ་གྲོདྷའི་ཤིང་གི་རང་བཞིན་ལས་དཔལ་ལྷ་མོ་དང་། རྒྱལ་པོའོ། །
ཐང་ཤིང་གི་རང་བཞིན་ལས།
ཏིལ་མཆོག་མ་དང་། ཟླ་བའི་ལྷ་མོ་དང་། གསེར་ཕྲེང་མ་དང་། ཀུཎྜ་ལ་ཧ་རཱི་ཎི་དང་། རིན་ཆེན་ཕྲེང་པ་མ་དང་། རམ་བྷཱ་དང་། ཨུར་བཱ་ཤཱི་དང་། དཔལ་གྱིས་བརྒྱན་མདང་། དགའ་མ་དང་། དབང་མོ་ལ་སོགས་པ་སྟེ་ལྷའི་བུ་མོའི་ཚོགས་བསྒྲུབ་པར་བྱའོ། །
དེ་བཞིན་དུ་ཉི་མ་དང་། ཟླ་བ་དང་། བཀྲ་ཤིས་དང་། ལྷག་པ་དང་། ལྷའི་བླ་མ་དང་། ཕ་བསངས་དང་། སྤེན་པ་དང་། སྒྲ་གཅན་དང་། དུ་བ་དང་། གཟའ་དགུའོ། །
དེ་བཞིན་དུ་འཇིག་རྟེན་དབང་ཕྱུག་དང་། ཕྱག་ན་རྡོ་རྗེ་དང་། འཇམ་དཔལ་ལ་སོགས་པ་བྱང་ཆུབ་སེམས་དཔའ་རྣམས་སོ། །
དེ་བཞིན་དུ་རྣམ་པར་གཟིགས་དང་། གཙུག་ཏོར་ཅན་ཏེ་སངས་རྒྱས་རྣམས་བསྒྲུབ་པར་བྱའོ། །
དེ་བཞིན་དུ་གཞན་གྱིས་མི་ཐུབ་པ་ལ་སོགས་པའི་འབྱུང་པོ་རྣམས་སོ། །
དེ་བཞིན་དུ་གཤིན་རྗེ་ལ་སོགས་པ་འཕགས་པའི་ཕོ་ཉ་རྣམས་སོ། །
དེ་བཞིན་དུ་ཀཾ་ཀ་ལ་སོགས་པའི་བྲན་རྣམས་སོ། །
དེ་བཞིན་དུ་སེམས་ཅན་ཐམས་ཅད་ཀྱི་ཕོ་མོ་རྣམས་བསྒྲུབ་པར་བྱའོ། །
ཐམས་ཅད་བཀའ་སྒྲུབ་པ་བྱེད་པ་པོར་འགྱུར་རོ། །
གལ་ཏེ་ལན་ཅིག་གིས་གྲུབ་པར་མ་གྱུར་ན།
དེ་ལ་ལན་གཉིས་པ་ཡང་བྱའོ། །
དེའི་ཚེ་ཡང་མ་གྲུབ་ན་ལན་གསུམ་པ་ཡང་བརྩམ་པར་བྱའོ། །
དེ་ལྟར་ན་ཡང་མི་དགེ་བ་ཆེན་པོའི་དབང་གིས་གལ་ཏེ་མ་གྲུབ་ན།
དེའི་ཚེ་སྔོན་བཞིན་དུ་པུས་མོ་གཡོན་པའི་ཁར་རྐད་པ་གཡས་པས་ཀྱང་མནན་ནས།
ཇི་སྲིད་མ་གྲུབ་པ་དེ་སྲིད་བཟླས་པ་བྱའོ། །
དེ་ནས་ཚངས་པ་འཇོམས་པ་པོས་ཀྱང་འགྲུབ་བོ། །
དེ་ལ་འདིར་ཁྲོ་བོ་གཏུམ་པོ་ཆེན་པོའི་སྒྲུབ་ཐབས་ཀྱི་སྔགས་ཀྱི་ནང་དུ་བྱས་ནས།
ཨོྃ་ཙཎྜ་མ་ཧཱ་རོ་ཥ་ཎ་ཨཱ་གཙྪ་ཨཱ་གཙྪ་ཧཱུྃ་ཕཊ།
རལ་གྲི་ལ་སོགས་པ་བསྒྲུབ་ན་ཆེ་གེ་མོ་སྒྲུབས་ཤིག་ཅེས་སྦྱར་བར་བྱའོ། །
གང་གི་ཚེ་མནན་ནས།
ཆེ་གེ་མོ་ལ་ཧ་ན་ཧ་ན་ཞེས་སྦྱར་བར་བྱའོ། །
དེ་ལྟར་ལན་ཅིག་བརྗོད་པས་མཚམས་མེད་པ་ལྔ་པོ་བྱེད་པས་ཀྱང་ཐམས་ཅད་སྲེག་པར་བྱེད་དོ། །
སརྦ་པཱ་པཾ་མི་ནཱ་ཤ་ཡ་ཏི་ཞེས་སྦྱར་བར་བྱའོ། །
དེ་བཞིན་དུ་འཇིགས་པ་ཐམས་ཅད་ལ་བརྗོད་པ་ཙམ་གྱིས་སྲུང་བར་བྱེད་དོ། །
རཀྵ་རཀྵ་ཏི་ཞེས་བརྗོད་པར་བྱའོ། །
དེ་ལྟ་བུས་ཐམས་ཅད་སྲིན་པོ་རྣམས་སྲེག་པར་བྱེད་དོ། །
དེ་ནས་རབ་ཏུ་འབར་བཞིན་པའི་ལྕགས་སུ་བསམས་ནས།
ཡུངས་ཀར་དང་སྲན་མ་མུད་གང་དང་། མཱ་ཥ་ལ་བརྒྱ་རྩ་བརྒྱད་རང་གི་སྔགས་ཀྱིས་མངོན་པར་བསྔགས་ནས་མཁའ་འགྲོ་མ་ལ་སོགས་པ་རྣམས་ལ་བྲབ་པར་བྱའོ། །
ཐམས་ཅད་འབྲོས་པར་བྱེད་དོ། །
བྲབ་པའི་དུས་སུཌཱ་ཀི་ནྱཱ་དི་ཀ་མ་པ་སཱ་ར་ཡ་ཞེས་སྦྱར་བར་བྱའོ། །
ཡང་ན་ཐོད་ལོ་ཀོར་གྱིས་ཁམ་ཕོར་སོ་མ་བཏང་བ་གཉིས་ལ།
པདྨ་འདབ་མ་བརྒྱད་པའི་ནང་དུ་སྔགས་བྲིས་ནས་ཁ་སྦྱར་ཏེ།
ཉ་རྒྱས་དཀྲིས་ནས་སྒོལ་བཅང་བར་བྱའོ། །
བྱིས་པ་རྣམས་ཀྱི་སྲུང་བར་བྱེད་དོ། །
རཀྵ་རཀྵ་པཱ་ལ་ཀཾ་ཞེས་སྦྱར་བར་བྱའོ། །
སྤྲ་ཚིལ་ལས་བསྒྲུབ་བྱའི་གཟུགས་བརྙན་སོར་བཞི་པ་བྱས་ཏེ།
གྲོ་ག་ལ་སྔགས་མངོན་པར་བྲིས་ནས་དེའི་སྙིང་གར་སྐེ་ཚེ་ལ་སོགས་པ་རབ་ཏུ་གཞུག་པར་བྱའོ། །
དེ་ནས་ཚེར་མས་ཁ་ལ་ཕུར་བུས་གདབ་པར་བྱའོ། །
ཕྱིར་རྒོལ་བའི་ཁ་ལ་ཕུར་བུས་བཏབ་པར་འགྱུར་རོ། །
ལྷ་སྦྱིན་གྱི་མུ་ཁཾ་ཀཱི་ལ་ཡ་ཞེས་སྦྱར་བར་བྱའོ། །
ལམ་གྱི་བཞི་མདོར་བརྐོས་ནས་དེ་བཞིན་དུ་རྐང་པ་ལ་ཕུར་བུས་གདབ་པར་བྱའོ། །
འགྲོ་བ་དང་འོང་བ་རེངས་པར་བྱེད་དོ། །
ལྷ་སྦྱིན་གྱི་རྐང་པ་ལ་ཀཱི་ལ་ཡ་ཞེས་སྦྱར་བར་བྱའོ། །
སྙིང་ལ་ཕུར་བུས་བཏབ་ན་ཁྲོས་པ་རེངས་པར་འགྱུར་རོ། །
ལྷ་སྦྱིན་གྱི་ཧྲྀ་ད་ཡཾ་ཀཱི་ལ་ཡ་ཞེས་སྦྱར་བར་བྱའོ། །
མིའི་རུས་པའི་ཕུར་བུའམ་ལྕགས་ཀྱི་ཕུར་བུའམ།
མཚོན་སྦལ་གྱི་ཚེར་མས་འགའ་ཞིག་གི་ཡན་ལག་ལ་ཕུར་བུས་བཏབ་ན་དེ་དང་དེའི་ཕུར་བུས་བཏབ་པ་དེ་ཟུག་རྔུ་ཆེན་པོར་འགྱུར་རོ། །
ལྷ་སྦྱིན་གྱི་ཡན་ལག་ཆེ་གེ་མོ་ལ་ཀཱི་ལ་ཡ་ཞེས་སྦྱར་བར་བྱའོ། །
གང་གིས་ཁང་པའི་སྒོ་རུ་བརྐོས་ནས་སྦས་ན་དེ་སྐྲོད་པར་བྱེད་དོ། །
ལྷ་སྦྱིན་བསྐྲད་པར་གྱིས་ཤིག་ཅེས་སྦྱར་བར་བྱའོ། །
དུར་ཁྲོད་ཀྱི་ཐལ་བ་ལ་མངོན་པར་བསྔགས་ནས་སྒོ་གླེགས་ལ་གཏོར་ན་སྐྲོད་པར་བྱེད་དོ། །
ལྷ་སྦྱིན་ཨུཙྪ་ཊ་ཡ་ཞེས་སྦྱར་བར་བྱའོ། །
གཟུགས་བརྙན་ལ་ཚེར་མས་བཏབ་ནས་བཟླས་པར་བྱའོ། །
ལྷ་སྦྱིན་མཱ་ར་ཡ།
ཞེས་སྦྱར་ན་འཆི་བར་བྱེད་དོ། །
རལ་གྲི་ལ་སོགས་པ་ལ་རང་གི་སྔགས་ཀྱིས་བརྒྱ་རྩ་བརྒྱད་མངོན་པར་བསྔགས་ནས་གཡུལ་དུ་འཇུག་པར་བྱས་ན་རྒྱལ་བར་འགྱུར་རོ། །
གང་བྱ་བའི་ཕྱོགས་སུ་གཏོར་མ་བྱིན་པས་དེ་འགྲུབ་པོ། །
སྡིག་པའི་ནད་ལ་སོགས་པ་ལ་རྨ་བྱའི་སྒྲོ་ལ་རང་གི་སྔགས་ཀྱིས་བརྒྱ་རྩ་བརྒྱད་མངོན་པར་བསྔགས་ནས་བྱ་བ་བར་བྱའོ། །
ཆེ་གེ་མོའི་ཆེ་གེ་རོ་ག་ནཱ་ཤ་ཡ་ཞེས་སྦྱར་བར་བྱའོ། །
ནད་ཐམས་ཅད་ཞི་བར་འགྱུར་རོ། །
དེ་བཞིན་དུ་མཆེ་བའི་དུག་ལ་སྦྱར་བར་བྱ་སྟེ།
ལག་པའི་མཐིལ་གཉིས་སུའོ། །
ལྷ་སྦྱིན་གྱི་བི་ཥ་ནཱ་ཤ་ཡ་ཞེས་སྦྱར་བར་བྱའོ། །
དུག་མེད་པར་འགྱུར་རོ། །
དེ་བཞིན་དུ་གང་གི་དབང་དུ་བྱ་བ་ལ་ནི་རང་གི་གནས་ནས་འོངས་ཏེ་གཅེར་བུ་སྐྲ་གྲོལ་བ་མདུན་དུ་བསམས་ཏེ་འགྱེལ་བར་བལྟས་ནས་བཟླས་པས་དབང་དུ་འགྱུར་རོ། །
ཆེ་གེ་མོ་བདག་གི་བ་ཤ་མཱ་ན་ཡ་ཞེས་སྦྱར་བར་བྱའོ། །
དེ་བཞིན་དུ་སྔོན་མ་བཞིན་དུ་དགུག་པར་བསམས་ནས་བཟླས་པས་འགུགས་པར་བྱེད་དོ། །
ཆེ་གེ་མོ་ཨཱ་ཀརྵ་ཡ་ཞེས་སྦྱར་བར་བྱའོ། །
བདག་ཉིད་ཀྱི་ནོར་དང་འབྲུ་དང་གཏེར་ལ་སོགས་པ་ཡོངས་སུ་གང་བར་བསམས་ནས་བཟླས་པར་བྱའོ། །
བདག་ལ་པུཥྚིཾ་ཀུ་རུ་ཞེས་སྦྱར་བར་བྱའོ། །
རྒྱས་པར་འགྱུར་རོ། །
སྔགས་འདིས་གྲུ་གསུམ་གཉིས་ཁ་སྦྱར་ཏེ།
དབུས་སུ་གོ་ལའི་འདབ་མ་ལ་ཚེར་མས་བྲིས་ཏེ། །
ཕོ་བ་རིས་ལྔ་དང་བཅས་པའི་གོ་ལ་ཟོས་ནས།
རིམས་ཐམས་ཅད་འཇོམས་པར་བྱེད་དོ། །
སརྦ་ཛྭ་རྃ་ནཱ་ཤ་ཡ་ཞེས་སྦྱར་བར་བྱའོ། །
ཟླ་བ་གཟས་བཟུང་བའམ།
ཉི་མ་གཟས་བཟུང་བ་ལ།
འོ་མའི་ཟན་ནམ་ཞོའི་ཟན་གྱིས་ལྷུང་བཟེད་བཀང་ནས།
ཀར་དང་མར་དང་བཅས་པ།
ཨ་ཤྭད་ཐའི་ལོ་མ་བདུན་གྱི་སྟེང་དུ་བཞག་ནས།
ལོ་མ་བདུན་གྱིས་སྟེང་ནས་གཡོགས་ཏེ།
ལག་པ་གཉིས་ཀྱིས་བརྟེན་ནས།
ཇི་སྲིད་མ་གྲོལ་གྱི་བར་དེ་སྲིད་བཟླས་པར་བྱའོ། །
དེ་ཟོས་པས་ལོ་ལྔ་བརྒྱ་ཐུབ་བོ། །
རིམ་པ་འདི་ཉིད་ཀྱིས་བ་བླ་འམ།
གི་ཝང་ངམ།
ལྡོང་རོས་སམ།
སླང་དྲེག་ལ་བསྒྲུབ་པར་བྱའོ། །
འབར་བར་གྱུར་ན་ཐིག་ལེ་འམ། །
མིག་སྨན་གྱི་རིག་པ་འཛིན་པར་འགྱུར་རོ། །
དུ་བ་བྱུང་ན་མི་སྣང་བར་འགྱུར་རོ། །
དྲོ་བར་གྱུར་ན་དབང་དུ་བྱེད་དོ། །
ཡང་ན་ནཱ་ག་གེ་སར་གྱི་ཤིང་གི་རང་བཞིན་ལ་ཀླུའི་རྒྱལ་པོ་མཐའ་ཡས་བྱའོ། །
དེ་ཆུའི་ནང་དུ་ཁ་ཐུར་དུ་བསྟན་ནས།
གདོང་ནམ་མཁར་བལྟས་ནས་བཟླས་པ་བྱའོ། །
ཧ་ན་ཧ་ན་ཨ་ནནྟྃ་ཤི་གྷྲྃ་པཪྵ་པ་ཡ་ཞེས་སྦྱར་བར་བྱའོ། །
ལྷ་ཡིས་ཆར་འབེབས་སོ། །
དེ་ནས་མཐའ་ཡས་ཆུ་ནས་བཏོན་ཏེ།
འོ་མ་ཡིས་ཁྲུས་བྱས་ནས་གཤེགས་སུ་གསོལ་བར་བྱའོ། །
དེ་ནས་སྤྲིན་ལ་རྣམ་པར་བལྟས་ནས་བཟླས་པར་བྱའོ། །
ཆར་རེངས་པར་འགྱུར་རོ། །
སརྦ་བཱ་ཏ་པྲྀཥྚི་སྟམྦྷ་ཡ་ཞེས་སྦྱར་བར་བྱའོ། །
ཞེས་པ་ནི་ཕྱེད་དང་བཅས་པའི་ཡི་གེ་བཅུའི་སྔགས་སོ། །
དེ་བཞིན་དུ་གཉིས་པ་དང་གསུམ་པའི་རྩ་བའི་སྔགས་དག་གི་ཆོ་ག་དང་། སྙིང་པོའི་སྔགས་ཀྱི་ཡང་ཆོ་ག་འདི་ཉིད་དོ། །
དང་པོར་ཕྲེང་བའི་སྔགས་ཀེ་ཏ་ཀིའི་ལོ་མ་ལ་ཚེར་མས་བྲིས་ནས།
གོས་སྔོན་པོ་དང་སྐུད་པ་དག་གིས་དཀྲིས་ནས་མགོ་བོའམ།
དཔུང་པའམ།
མགུལ་པའི་རྒྱབ་བམ།
གཡོན་པར་བཅིང་བར་བྱའོ། །
ཀྲོ་དྷ་ཙེ་ཏཾ་སཱཾ་ཆེ་གེ་མོ་ཛྲ་རྃ་ནཱ་ཤ་ཡ་ཞེས་པ་འདི་བྱས་པས་རིམས་ཐམས་ཅད་འཇོམས་པར་བྱེད་དོ། །
འཆིང་བའི་དུས་སུ་ནད་པ་གདོང་ཤར་དུ་ཕྱོགས་པར་བྱས་ནས།
ཉ་བསྲེགས་པ་དང་ཟན་དང་ཆང་ལ་སོགས་པས་གང་བའི་ཁམ་ཕོར་གྱིས་སྦྱངས་ནས།
འདི་ཟོལ་རིམས་ལ་སོགས་པ་ཐམས་ཅད་མྱུར་དུ་ཕྱིར་དེངས་ཤིག །བཅོམ་ལྡན་འདས་ཁྲོ་བོ་གཏུམ་པོ་ཆེན་པོའི་བཀའ་འདི་ཉིད་ཀྱིས་སོང་ཤིག །གལ་ཏེ་ན་ཡང་གཞན་དུ་མི་འགྲོ་ན། །
དེའི་ཚེ་བཅོམ་ལྡན་འདས་གཏུམ་པོ་ཁྲོས་པའི་རལ་གྲིས་ཏིལ་གྱི་ཚད་ཙམ་དུ་གཏུབ་པར་བྱའོ་ཞེས་བརྗོད་ནས།
བདེན་བྲལ་གྱི་མཚམས་སུ་གཏང་བར་བྱའོ། །
དེ་ནས་བདེ་བར་འགྱུར་རོ། །
དེ་བཞིན་དུ་ནད་དང་མཁའ་འགྲོ་མ་དང་། བར་དུ་གཅོད་པ་ཐམས་ཅད་ལ་གཏོར་མ་སྦྱིན་པར་བྱའོ། །
འཇིགས་པ་ཐམས་ཅད་ལ་བཀླགས་པ་ཙམ་གྱིས་སྲུང་བར་བྱེད་དོ། །
གཞན་ཡང་རྩ་བའི་སྔགས་བརྗོད་པས་ཐམས་ཅད་བྱེད་དོ། །
ཕྲེང་བའི་སྔགས་གཉིས་པ་ལ་ཡང་ཆོ་ག་འདི་ཉིད་དོ། །
ཕྲེང་བའི་སྔགས་གསུམ་པས་ལྷག་མའི་ཆད་པུ་ལ་མངོན་པར་བསྔགས་ནས་སྦྱིན་པར་བྱའོ། །
མཆོག་སྟེར་བར་འགྱུར་རོ། །
ཟན་གྱི་ཕུང་པོ་ལ་མངོན་པར་བསྔགས་ནས།
ཕྱི་དྲོའི་དུས་སུ་དབེན་པའི་ཕྱོགས་སུ་སྦྱིན་པར་བྱའོ། །
བྱ་བ་གང་གི་ཕྱོགས་ལ་དེས་ཐམས་ཅད་འགྲུབ་བོ། །
ཆོ་ག་ལྷག་མ་ནི་སྔོན་མ་བཞིན་ནོ། །
ཆོ་ག་སྔོན་མ་བཞིན་དུ་དཀར་པོའི་ཚེས་གཅིག་ནས་བརྩམས་ཏེ་ཇི་སྲིད་ཉ་གང་བའི་བར་སྔོན་བཞིན་དུ་བྱའོ། །
ཕྲེང་བའི་སྔགས་རྣམས་ཀྱི་སྟོང་ཕྲག་བཅུས་སྔོན་དུ་བསྙེན་པ་བྱའོ། །
ལྷ་རྣམས་ཀྱི་བྱེ་བྲག་གི་སྔགས་རྣམས་རྩ་བའི་སྔགས་ཀྱི་ཆོ་ག་བཞིན་དུའོ། །
བཅོམ་ལྡན་འདས་ཀྱི་སྔགས་ཀྱིས་ཆོ་ག་ཇི་ལྟ་བ་བཞིན་ནོ། །
དེ་བཞིན་དུ་ལྷ་མོ་རྣམས་ཀྱིའོ། །
ཁྱད་པར་དུ་ཕྲེང་བའི་སྔགས་བཟླས་པས།
སྙན་དང་གས་མཁན་དང་པཎྜི་ཏ་ཉིད་དུ་མྱུར་དུ་འགྱུར་རོ། །
རྩ་བའི་སྔགས་གསུམ་པའི་ཆོ་གའོ། །
མལ་གྱི་སྟེང་དུ་ལག་པ་གཡོན་པས་ལིང་ག་བཟུང་ནས་བརྒྱ་རྩ་བརྒྱད་བཟླས་པར་བྱའོ། །
གང་གི་མིང་གང་ཡིན་པ་དེ་འོང་བར་བྱེད་དེ་འདོད་པར་བྱའོ། །
སྔགས་ནི།
ཨོྃ་བོོ་ཧ་རི་ཆེ་གེ་མོ་མེ་ཨཱ་ཡཱ་ཏུ་ཧཱུྃ་ཕཊ།
བཙག་གིས་བྷ་ག་ལ་ཀུན་ནས་བྱུགས་ནས།
ས་ལ་ལག་པ་གཡོན་པས་བརྟེན་ནས་བརྒྱ་རྩ་བརྒྱད་བཟླས་པར་བྱའོ། །
གང་གི་མིང་ཡིན་པ་དེ་འོང་བར་འགྱུར་རོ། །
ཡུངས་ཀར་ལ་ལན་བདུན་དུ་མངོན་པར་བསྔགས་ནས་སྐྱེས་བུ་ལ་བསྣུན་པར་བྱའོ། །
ནད་དང་བྲལ་བར་འགྱུར་རོ། །
ཡིད་ཀྱིས་བརྟག་པར་བྱའོ། །
ཆུ་ལ་ཡོངས་སུ་བཟླས་ནས་བསྣུན་ན་ཁྲག་འཛག་པར་འགྱུར་རོ། །
གོས་ལ་ཡོངས་སུ་བཟླས་ནས་བསྣུན་ན་སྐྱེ་བོ་ཐམས་ཅད་དགའ་བར་འགྱུར་རོ། །
ལན་ཚྭ་ལ་ཡོངས་སུ་བཟླས་ནས་གང་གི་རྐང་པའི་སེན་མོ་ལ་བྱིན་ན་དེ་དབང་དུ་བྱེད་དོ། །
བ་ལང་གི་སྤུའི་ཐག་པ་སྔགས་ཀྱིས་མངོན་པར་བསྔགས་ནས་གང་གི་མགུལ་དུ་བཅིངས་པ་དེ་བ་ལང་དུ་འགྱུར་རོ། །
ཉི་མ་ལ་མངོན་པར་ཕྱོགས་ནས་གང་གི་མིང་ནས་མངོན་པར་བཟླས་པ་དེ་འོང་བར་འགྱུར་རོ། །
ཞུམ་བུའི་སྤུའི་ཐག་པ་གང་གི་མགུལ་པར་བཅིངས་པ་དེ་ཞུམ་བུར་འགྱུར་རོ། །
བྱ་རོག་གི་རྒྱུས་པའི་སྲད་བུས་བྱ་རོག་ཏུ་འགྱུར་རོ། །
སྐྱེས་བུའི་སྐྲའི་སྲད་བུས་སྐྱེས་བུར་འགྱུར་རོ། །
བུད་མེད་ཀྱི་སྐྲའི་སྲད་བུས་བུད་མེད་དུ་འགྱུར་རོ། །
དེ་བཞིན་དུ་གང་དང་གང་གི་སྤུ་ལ་སོགས་པའི་སྲད་བུས་བྱས་པས་དེ་དང་དེའི་གཟུགས་ཉིད་དུ་འགྱུར་རོ། །
གང་གི་མིང་གིས་བཟླས་ན་དེའི་ཁྲག་འགུགས་སོ། །
མིག་མི་འཛུམས་པར་བལྟ་ཞིང་འདི་བཟླས་པས་དེ་དབང་དུ་འགྱུར་རོ། །
ཞེས་པ་ནི་ལྷ་མོའི་སྔགས་ཀྱི་ཆོ་གའོ། །
གཏོར་མའི་སྔགས་ཀྱིས་གཏོར་མ་དབུལ་བར་བྱའོ། །
ནད་དང་བགེགས་ལ་སོགས་པའི་བར་དུ་གཅོད་པ་ཐམས་ཅད་ཞི་བར་འགྱུར་རོ། །
གཏོར་མ་ཕུལ་ནས་བྱ་བ་གང་ལ་ཞུགས་ན།
དེ་འགྲུབ་པར་འགྱུར་རོ། །
མེ་ཏོག་དཀར་པོའི་ཁམ་ཕོར་དང་། འོ་མའི་ཁམ་ཕོར་དང་། དྲི་བཟངས་ཀྱི་ཆུའི་ཁམ་ཕོར་དང་། ཞོ་ཟན་གྱི་ཁམ་ཕོར་ཏེ།
ཁམ་ཕོར་བཞི་པོ་འདི་རྣམས་ཤིང་ཐོག་དང་ཉེ་བའི་ཤིང་ཐོག་གིས་རབ་ཏུ་ཞི་བའི་མཚན་མོ། །
ཨོྃ་ཙཎྜ་མ་ཧཱ་རོ་ཥ་ཎ་ཨི་མྃ་བ་ལིཾ་གྲྀཧྞ་གྲྀཧྞ་བདག་གི་བྱ་བ་ཆེ་གེ་མོ་སྒྲུབས་ཤིག་ཧཱུྃ་ཕཊ།
ཅེས་པ་བརྒྱ་རྩ་བརྒྱད་བསྔགས་ནས་དབེན་པའི་ཕྱོགས་སུ་བསྒྲུབས་པས་དེའི་མངོན་པར་འདོད་པ་འགྲུབ་བོ།། །
།དེ་ནས་བཅོམ་ལྡན་འདས་ཀྱི་རྩ་བའི་སྔགས་བརྒྱ་རྩ་བརྒྱད་བརྒྱད་བཟླས་ནས།
ཚ་བའི་མར་ནག་གིས་སྦྲུམ་མའི་བྷ་གའི་ནང་དུ་མཉེ་བར་བྱའོ། །
འཐུངས་ན་ཡང་རབ་ཏུ་བདེ་བ་སྐྱེ་བར་འགྱུར་རོ། །
དེ་བཞིན་དུ་འདིས་རྨ་ལ་བྱུགས་ན་ཡང་བདེ་བར་འགྱུར་རོ། །
ཟོས་པས་ཀྱང་ཐམས་ཅད་དུའོ། །
དང་པོར་ཕྲེང་བའི་སྔགས་ཀྱིས་གྲོ་ག་ལ་ཆུ་སྐྱེས་འདབ་མ་བཅུ་དྲུག་པའི་དབུས་སུ་བྲི་བར་བྱའོ། །
སྲད་བུ་སྔོན་པོས་དཀྲིས་ནས་ལུས་ལ་བཅིངས་ན་ཐམས་ཅད་དུ་བསྲུང་བར་འགྱུར་རོ། །
གི་ཝང་ངམ་རྒྱ་སྐྱེགས་ཀྱིས་བྲི་བར་བྱའོ། །
འདི་ནི་གཉིས་པའོ། །
དེ་བཞིན་དུ་རྒྱུད་གཞན་དུ་གསུངས་པའི་ཆོ་ག་ཡང་འདི་ཉིད་ཀྱི་སྦྱོར་བས་སྦྱར་བར་བྱའོ། །
རྣལ་འབྱོར་པས་བསྒོམས་པའི་མཐུ་ཡིས་དེ་བཞིན་དུ་ཐམས་ཅད་འགྲུབ་པར་འགྱུར་རོ། །
ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་ཁྲོ་བོ་གཏུམ་པོ་ཆེན་པོའི་རྒྱུད་ལས།
སྔགས་ཀྱི་ཆོ་ག་རིམ་པར་ཕྱེ་བ་སྟེ་བཅུ་གཉིས་པའོ།། །
།དེ་ནས་བཅོམ་ལྡན་འདས་མས་གསོལ་པ།
རྣལ་འབྱོར་སྡོམ་པས་གང་གིས་གཞག །སྤྱོད་པའི་ཚུལ་ཡང་ཅི་འདྲ་ཞིག །གང་གིས་དངོས་གྲུབ་ལེགས་པར་འཐོབ། །
བྱ་བ་ཁྱབ་བདག་གསུང་བར་མཛོད། །
བཅོམ་ལྡན་འདས་ཀྱིས་བཀའ་སྩལ་པ། །
སངས་རྒྱས་བསྟན་པ་སུན་འབྱིན་པའི། །
ངེས་པར་གདུག་ཅན་གསད་པར་བྱ། །
དེ་རྣམས་ཉིད་ཀྱི་ནོར་བླངས་ནས། །
སེམས་ཅན་རྣམས་ལ་ཕན་ཕྱིར་སྤྱད། །
ཡུགས་ས་མོ་ཀུན་ངེས་པར་བསྟེན། །
གཞན་ཡང་མ་དང་བུ་མོ་དང་། །
ཤ་དང་ཉ་ཤ་བཟའ་བར་བྱ། །
མཉམ་བཞག་ནས་ནི་ཆང་ནི་བཏུང་། །
རང་གཞན་ངག་གི་བརྫུན་དང་ནི། །
ཉེས་པ་དེ་བཅས་བསམ་གཏན་མཆོག །བདག་ཉིད་རྣམ་པར་མི་རྟོག་བསླ་བ། །
སྦས་པ་རབ་སྦྱོར་ཉིད་ལས་འགྲུབ། །
གང་གང་སྡིག་པ་དེ་ཉིད་ཀྱིས། །
སེམས་ཅན་རྣམས་ནི་འོག་ཏུ་འགྲོ། །
དེ་དང་དེ་ཡི་ཐབས་ཀྱིས་ནི། །
རྣལ་འབྱོར་མྱུར་དུ་དངོས་གྲུབ་མཆོག །དེ་ནས་བཅོམ་ལྡན་འདས་མ་ཞེ་སྡང་རྡོ་རྗེ་མས་བཅོམ་ལྡན་འདས་ལ་འདི་ཉིད་གསོལ་ཏོ། །
བཅོམ་ལྡན་འདས་ཁྱོད་ཀྱིས་ཇི་ལྟར་སྡོམ་པ་ཕྱིན་ཅི་ལོག་ཏུ་གསུངས།
དེ་ནས་བཅོམ་ལྡན་འདས་ཀྱིས་བཀའ་སྩལ་པ།
མེས་ཚིག་པ་ལ་མེ་ཡིས་བདུག །འདོད་ཆགས་ཀྱིས་བསྣུན་འདོད་ཆགས་ཀྱིས། །
དུག་གིས་བསྣུན་ལ་དུག་ཉིད་ཀྱིས། །
ཐབས་ནི་རབ་ཏུ་སྦྱོར་ལས་སོ། །
འགྲོ་བ་རང་བཞིན་མེད་བསྒོམས་ནས། །
བདག་གི་དངོས་གྲུབ་ཅེས་བསྒོམ་པ། །
ཤིན་ཏུ་སྦས་པ་ཀུན་ནས་སྤྱད། །
སུས་ཀྱང་ཇི་ལྟར་མི་ཤེས་བྱ། །
སྡིག་པ་ཐམས་ཅད་ཟད་བྱས་ནས། །
ཕྱིན་ཅི་ལོག་གིས་འདི་ཉིད་འགྲུབ། །
རྣལ་འབྱོར་དེ་ཉིད་གཅིག་སྦྱོར་མཆོག །གང་ཞིག་སྦེད་པར་མི་བྱེད་ན། །
སྡོམ་པ་ཕྱིན་ཅི་ལོག་འདི་ཡི། །
དེ་ཡི་དངོས་གྲུབ་ཡོད་མ་ཡིན། །
སྡིག་པ་མེད་ཅིང་བསོད་ནམས་མེད། །
རང་བཞིན་མེད་པའི་རང་བཞིན་ལས། །
འཇིག་རྟེན་འཕྱ་བ་བསལ་བའི་ཕྱིར། །
བདག་གིས་གསལ་པོར་མ་བྱས་སོ། །
ད་ནི་བདེན་པར་གསུང་མཛད་པ། །
གཏུམ་པོའི་ཚུལ་གྱིས་དགའ་མ་ཀྱེ། །
རྣལ་འབྱོར་འཇིག་རྟེན་གཞུག་པའི་ཕྱིར། །
སེམས་ཅན་ཀུན་གྱི་དོན་རྒྱུད་རྣམས། །
རབ་གསལ་སྡོམ་པ་བཤད་པ་ཡིས། །
ད་ནི་དགའ་མ་ཁྱོད་ཉོན་ཅིག །སྲོག་ཆགས་གསད་པར་མི་བྱ་ཞིང་། །
ཕ་རོལ་ནོར་ནི་འཕྲོག་མི་བྱ། །
བརྫུན་གྱི་ཚིག་ཀྱང་སྨྲ་མི་བྱ། །
བློ་ལྡན་ཆང་ནི་བཏུང་མི་བྱ། །
འཇིག་རྟེན་སྨོད་པ་སྤང་བར་བྱ། །
རབ་གསལ་བསླབ་པའི་གནས་འདི་ནི། །
གུས་པ་དང་བཅས་སྤྱད་པར་བྱ། །
ད་ནི་སྡོམ་པའི་ཚུལ་གསུངས་པ། །
འདི་ཡི་སྤྱོད་པ་བཤད་པར་བྱ། །
མགོ་བོ་ལ་ནི་དབུ་རྒྱན་བྱ། །
རྣ་བདག་ལ་རྣ་རྒྱན་ནོ། །
དེ་བཞིན་རང་ལུས་ཉིད་ལ་ནི། །
སྣ་ཚོགས་རྒྱན་གྱིས་བརྒྱན་པར་བྱ། །
རྐང་པ་དག་ལ་རྐང་གདུབ་བོ། །
དེ་བཞིན་རྐེད་པ་རྐེད་རྒྱན་ནོ། །
དེ་བཞིན་ལག་གཡས་རལ་གྲི་དང་། །
གཡོན་དུ་ཞགས་པ་གཟུང་བར་བྱ། །
སངས་རྒྱས་ལྔ་ནི་རབ་སྦྱོར་བས། །
མགོ་བོ་དབུ་རྒྱན་ཕྱག་རྒྱ་བྱ། །
ཟུར་ཕུད་ལྔ་ཡིས་བརྒྱན་བྱས་ནས། །
སྐྲ་དང་ཁ་སྤུ་བྲེག་པར་བྱ། །
ལོ་ནི་བཅུ་གཉིས་གསང་སྤྱོད་བྱ། །
ཚེ་ཕྱེད་ཀུན་ནས་ཡང་དག་སྤྱད། །
སྔོན་གསུངས་རིགས་ཀྱི་དབྱེ་བ་ཡིས། །
གཞོན་ནུ་མ་རྣམས་རབ་ཏུ་བརྟག །བུ་མོ་ལ་འོས་རྒྱན་གྱིས་ནི། །
རྟག་ཏུ་ཡང་ནི་བརྒྱན་པར་བྱ། །
གཡས་པར་གྲི་གུག་སྦྱིན་བྱ་ཞིང་། །
གཡོན་པ་རུ་ཡང་ཀ་པཱ་ལ། །
རིགས་ཀྱི་དབྱེ་བས་ངེས་པར་བྱ། །
ཁ་དོག་དབྱེ་བས་ལུས་ལའོ། །
རང་རིགས་ཤེས་རབ་གཟུང་བྱས་ནས། །
ཡང་ན་གཞན་རིགས་མཉམ་བཞག་ནས། །
རང་འདོད་ཡང་དག་བཟུང་ནས་ནི། །
སྤྱོད་པ་འདི་ནི་ཡང་དག་བརྩམ། །
རིན་ཆེན་ལ་སོགས་མེད་གྱུར་ན། །
རྫས་ལ་སོགས་པ་སྤྲུལ་པས་སོ། །
གལ་ཏེ་རབ་འཇུག་མ་རྙེད་ན། །
ཡང་ན་སེམས་ཀྱིས་བསྒྲུབ་པར་བྱ། །
རིགས་ལྔའི་རབ་ཏུ་དབྱེ་བ་ལས། །
དམ་ཚིག་ལྔ་ལ་སྤྱད་པར་བྱ། །
དེ་ནི་སྔོན་གསུངས་སྦྱོར་བ་ཡིས། །
ཕན་ཚུན་གཉིས་གཉིས་བརྩམ་པར་བྱ། །
འདིར་ནི་བྱ་བ་གཞན་མི་བརྩམ། །
རྣམ་ཀུན་རྣལ་འབྱོར་དངོས་གྲུབ་ཐོབ། །
ཐབས་དང་ཤེས་རབ་མཉམ་སྦྱོར་བས། །
ཡིག་གསུམ་སེན་མོ་སྦྱིན་པར་བྱ། །
འོ་དང་འཁྱུད་པ་ཉིད་དང་ནི། །
ཀུན་གྱི་ནོར་ནི་ཁུ་བ་ཉིད། །
སྦྱིན་པའི་ཕ་རོལ་ཕྱིན་རྫོགས་པར། །
དེ་ཉིད་ཐེ་ཚོམ་མེད་པར་འགྱུར། །
ལུས་ངག་ཡིད་ནི་དེ་མཆོག་ཏུ། །
བདེ་བས་ཡང་དག་སྡོམ་པ་ནི། །
ཚུལ་ཁྲིམས་ཕ་རོལ་ཕྱིན་ཞེས་བྱ། །
སེན་མོ་གདབ་པ་བཟོད་པ་ཡིས། །
ཡི་གེ་གསུམ་གྱིས་བཅིར་བ་ཉིད། །
འདི་ནི་བཟོད་པའི་ཕ་རོལ་ཕྱིན། །
གུས་པ་དང་བཅས་དུས་རིང་དུ། །
ཤིན་ཏུ་བདེ་བས་མཉམ་གནས་བྱ། །
བརྩོན་འགྲུས་ཕ་རོལ་ཕྱིན་ཞེས་བྱ། །
སེམས་ཉིད་བདེ་བ་དེ་སྦྱོར་ལས། །
དངོས་པོ་ཀུན་གྱི་གཟུགས་ཀྱིས་ནི། །
བསམ་གཏན་ཕ་རོལ་ཕྱིན་པར་འདོད། །
བུད་མེད་ཚུལ་གྱིས་བསྒོམ་པ་ཉིད། །
ཤེས་རབ་ཕ་རོལ་ཕྱིན་མར་གྲགས། །
ཤིན་ཏུ་དགའ་ཅིག་སྦྱོར་ཙམ་གྱིས། །
ཕ་རོལ་ཕྱིན་པ་དྲུག་རྫོགས་འགྱུར། །
ཕ་རོལ་ཕྱིན་ལྔ་བསོད་ནམས་དང་། །
ཤེས་རབ་ཡེ་ཤེས་ཞེས་བྱར་གསུངས། །
ཤིན་ཏུ་དགའ་སྦྱོར་མཚུངས་ལྡན་པ། །
རྣལ་འབྱོར་པ་ཡི་ཚོགས་གསུམ་འགྱུར། །
བསོད་ནམས་ཡེ་ཤེས་དང་ལྡན་ན། །
སྐད་ཅིག་ཙམ་གྱིས་འགྲུབ་པར་འགྱུར། །
དཔེར་ན་འཁྲི་ཤིང་ལས་བྱུང་བའི། །
མེ་ཏོག་འབྲས་བུ་དང་ལྡན་ལྟར། །
སྐད་ཅིག་གཅིག་གིས་རྫོགས་བྱང་ཆུབ། །
ཚོགས་གཉིས་ལས་ནི་ཡང་དག་བྱུང་། །
ས་ནི་བཅུ་གསུམ་དབང་ཕྱུག་ཏུ། །
དེ་ནི་ཐེ་ཚོམ་མེད་པར་འགྱུར། །
ས་ནི་རབ་དགའ་ཞེས་བྱ་དང་། །
དྲི་མེད་དེ་བཞིན་འོད་བྱེད་དང་། །
འོད་འཕྲོ་བ་དང་སྦྱང་དཀའ་དང་། །
མངོན་གྱུར་རིང་གྱུར་མི་གཡོ་བ། །
ལེགས་པའི་བློ་གྲོས་ཆོས་ཀྱི་སྤྲིན། །
ཀུན་དུ་འོད་དང་དེ་བཞིན་དུ། །
དཔེ་མེད་པ་དང་ཡེ་ཤེས་སྤྱན། །
བཅུ་གསུམ་ཞེས་བྱ་འདི་རྣམས་སོ། །
ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་ཁྲོ་བོ་གཏུམ་པོ་ཆེན་པོའི་རྒྱུད་ལས་སྤྱོད་པའི་རིམ་པར་ཕྱེ་བ་སྟེ་བཅུ་གསུམ་པའོ།། །
།དེ་ནས་འཁོར་དེར་བྱང་ཆུབ་སེམས་དཔའ་ཀུན་ཏུ་བཟང་པོ་ཞེས་བྱ་བའི་རྡོ་རྗེ་རྣལ་འབྱོར་པས།
བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
ཅི་ཕྱིར་མི་གཡོ་བ་ཞེས་བྱ། །
དཔའ་བོ་གཅིག་ཉིད་ཅེས་བྱ་དང་། །
ཁྲོ་ཆེན་གཏུམ་པོ་ཞེས་པ་ཡང་། །
མགོན་པོ་ལ་ནི་བདག་ཞུའོ། །
དེ་ནས་བཅོམ་ལྡན་འདས་ཀྱིས་བཀའ་སྩལ་པ།
ཐབས་དང་ཤེས་རབ་མཉམ་སྦྱོར་བས། །
བདེ་བ་མི་གཡོའི་གཟུགས་ཉིད་ནི། །
ཐབས་དང་ཤེས་རབ་བདག་ཉིད་ཅན། །
དེ་ཡང་ཆགས་བྲལ་གྱིས་མི་གཡོ། །
དེ་ཉིད་ཕྱིར་ན་མི་གཡོར་གྲགས། །
རྡོ་རྗེ་སེམས་དཔའི་རང་བཞིན་ཅན། །
ཞལ་གཅིག་ཕྱག་གཉིས་ཞི་བ་སྟེ། །
སྡིག་པ་དང་བྲལ་དྲི་མེད་ཡིད། །
རལ་གྲི་ཞགས་པའི་ཕྱག་དག་ནི། །
ཤེས་རབ་མར་འཁྱུད་དེ་མཆོག་གོ། །
སེམས་དཔའི་སྐྱིལ་ཀྲུང་གིས་བཞུགས་པ། །
པདྨ་ཟླ་བ་ཉི་གནས་ལ། །
ཀུན་ནས་འཁོར་བར་གནས་པ་ཡིན། །
ལྷ་ཡི་བདེ་བས་ཤིན་ཏུ་གནས། །
དེ་ཕྱིར་འདི་ནི་མི་གཡོར་གསུངས། །
སངས་རྒྱས་ཀུན་གྱིས་བསྟན་པ་སྟེ། །
མ་གཡོ་བ་ཡི་མཐུ་ཉིད་ཀྱིས། །
དུས་གསུམ་རྒྱལ་བ་ཀུན་གྱིས་ནི།
སེམས་ཅན་དོན་ནི་མཛད་པའི་ཕྱིར། །
སྒྲུབ་བྱེད་ཉེ་བར་མཚོན་པའོ། །
དེ་ནས་ཀུན་ཏུ་བཟང་པོས་གསོལ་བ།
ཨ་ཡིག་གིས་ནི་ཅི་ཞིག་བསྟན། །
ཙ་ཡིག་གིས་ནི་ཅི་ཞིག་བརྗོད། །
ལ་ཡིག་ཀྱང་ནི་ཅི་ལ་བརྗོད། །
ཇི་ལྟར་མིང་ནི་ཡང་དག་བསྡུས། །
བཅོམ་ལྡན་འདས་ཀྱིས་བཀའ་སྩལ་པ། །
ཨ་ཡིག་ལྷན་ཅིག་སྐྱེས་པའི་ཚུལ། །
དངོས་མེད་ངོ་བོ་ཉིད་དུ་གསུངས། །
ཙ་ཡིག་དགའ་དང་མཆོག་དགའ་དང་། །
ཁྱད་པར་དགའ་བ་ཉིད་དང་ནི། །
ལྷན་ཅིག་སྐྱེས་དགའ་ཞེས་བྱ་བའི། །
དགའ་བ་བཞི་ཡི་རང་བཞིན་གསུངས། །
ལ་ཡིག་ལ་ལ་ན་རུ་རོལ། །
ཤིན་ཏུ་བདེ་བར་གསུངས་པའོ། །
ཨ་ཡིག་གིས་ནི་ཤེས་རབ་བརྗོད། །
ཙ་ཡིག་གིས་ནི་ཐབས་སུ་བཤད། །
ཐབས་དང་ཤེས་རབ་གཅིག་སྦྱོར་བས། །
ལ་ཡིག་བདེ་བའི་ལཀྵ་ཎྃ། །
དེ་ཉིད་དཔའ་བོ་གཅིག་པ་ཉིད། །
གཅིག་ཕྱིར་གཅིག་པ་ཉིད་དུ་གསུངས། །
ཆགས་བྲལ་འཇོམས་ཕྱིར་དཔའ་བོ་སྟེ། །
དཔའ་བོ་གཅིག་པ་ཞེས་གསུངས་སོ། །
གཏུམ་པོ་འདི་ནི་ཤིན་ཏུ་རྣོ། །
དེ་ནི་ཁྲོ་བོ་ཆེན་པོར་གསུངས། །
ཁྲོ་བོར་ཤས་བྱ་རོ་ཥ་ཎ། །
བདུད་ཀུན་རྣམ་པར་འཇོམས་པར་བྱེད། །
ཆགས་བྲལ་ཙཎྜ་ཞེས་བྱའོ། །
ཤིན་ཏུ་ཆགས་ཆེན་བདུད་སོགས་ལས། །
དེ་ལ་ཁྲོ་བོ་རོ་ཥ་ཎ་ས། །
གདུལ་དཀའ་ཆགས་བྲལ་དག་པོ་ལ། །
གཡོན་པའི་ལོང་བུས་མནན་པར་བྱ། །
ཚངས་པའི་ཚིག་ལ་མཉམ་གནས་ནས། །
ཁྲོ་བོའི་མཆེ་བས་མཆུ་བསྡམ་བྱ། །
ཕྱག་རྒྱ་འདི་ཡིས་རྣལ་འབྱོར་པས། །
འབད་པས་ཤེས་རབ་ལ་འཁྱུད་བྱ། །
ཆགས་བྲལ་ཀུན་ནས་གཞོམ་བྱས་ནས། །
དངོས་གྲུབ་སངས་རྒྱས་ཐོབ་པར་འགྱུར། །
ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་ཁྲོ་བོ་གཏུམ་པོ་ཆེན་པོའི་རྒྱུད་ལས།
ཨ་ཙ་ལའི་དོན་གྱི་རིམ་པར་ཕྱེ་བ་སྟེ་བཅུ་བཞི་པའོ།། །
།དེ་ནས་བཅོམ་ལྡན་འདས་མ་ཞེ་སྡང་རྡོ་རྗེ་མས་གསོལ་པ།
དཔའ་བོ་གཅིག་པ་ཇི་ལྟར་འགྲུབ། །
དབང་ཕྱུག་མཆོག་གིས་བཤད་དུ་གསོལ། །
བཅོམ་ལྡན་འདས་ཀྱིས་བཤད་དུ་གསོལ། །
བཅོམ་ལྡན་འདས་ཀྱིས་བཀའ་སྩལ་པ། །
ཨ་ཡིག་ལས་སྦྱོར་སྐད་ཅིག་གིས། །
མི་གཡོ་ནག་པོར་བསྒོམ་པར་བྱ། །
དེ་ཉིད་བརྟན་པའི་སྟོབས་ཉིད་ལས། །
རྣལ་འབྱོར་སངས་རྒྱས་ཐེ་ཚོམ་མེད། །
མི་གཡོ་དཀར་པོ་བསྒོམ་པ་དང་། །
ཡང་ན་སེར་པོའམ་དམར་པོའམ། །
ཡང་ན་ལྗང་གུ་བསྒོམ་བྱས་ནས། །
ཞེ་སྡང་རྡོ་རྗེ་མ་སོགས་ལྡན། །
དབུས་སུ་མི་གཡོ་ལྔ་རྣམས་ཀྱིས། །
བཟུང་ནས་གཅིག་ཏུ་རྣམ་པར་བསྒོམ། །
ཤེས་རབ་དེ་ཡི་རིགས་ཅན་མ། །
ཡང་ན་གཞན་ཡང་བསྒོམ་པར་བྱ། །
དེ་ཡི་སྦྱོར་བས་རྣལ་འབྱོར་པས། །
མྱུར་དུ་དངོས་གྲུབ་ཐེ་ཚོམ་མེད། །
ཡང་ན་ཤེས་རབ་དང་བྲལ་བའི། །
ཤིན་ཏུ་མཉམ་གཞག་བསྒོམ་པར་བྱ། །
མི་གཡོ་བསྒོམ་པ་ཡོངས་རྫོགས་ན། །
བྱང་ཆུབ་རྒྱལ་སྲིད་ཡང་དག་འཐོབ། །
དེ་ནས་བཅོམ་ལྡན་འདས་མས་གསོལ་པ།
ལྷ་ཡི་རྣམ་པར་དག་པ་གང་། །
འདྲེན་པ་བདག་ནི་ཉན་པར་འཚལ། །
སྔོན་དུ་གསུངས་ཉིད་དཀྱིལ་འཁོར་རྣམས། །
གཙོ་བོ་བདག་ལ་རྣམ་དག་གསུངས། །
དེ་ནས་བཅོམ་ལྡན་འདས་ཀྱིས་བཀའ་སྩལ་པ། །
དེ་ནས་ཀུན་གྱི་སྦྱོང་བྱེད་པའི། །
རྣམ་དག་བདག་གིས་རབ་བཤད་བྱ། །
དེ་ལ་གྲུ་བཞི་པ་ནི་ཚད་མེད་པའི་གནས་བཞིའོ། །
སྒོ་བཞི་ནི་བདེན་པ་བཞིའོ། །
རྟ་བབས་བཞི་ནི་བསམ་གཏན་བཞིའོ། །
ཀ་བ་བརྒྱད་ནི་འཕགས་པའི་ལམ་ཡན་ལག་བརྒྱད་དོ། །
འཕར་མ་གཅིག་པ་ནི་སེམས་རྩེ་གཅིག་པ་ཉིད་དོ། །
པདྨ་ནི་སྐྱེ་གནས་སོ། །
ཁ་དོག་སྣ་ཚོགས་པ་ནི་སྤྲུལ་པ་སྣ་ཚོགས་པའོ། །
ལྷ་དགུ་ནི་གསུང་རབ་ཡན་ལག་དགུའོ། །
ཕྱོགས་དམར་པོ་ནི་འདོད་ཆགས་ཆེན་པོའོ། །
མཚམས་སུ་དཀར་པོ་དང་། སེར་པོ་དང་། ལྗང་གུ་དང་། ནག་པོ་རྣམས་ནི་བྲམ་ཟེ་དང་། རྗེ་རིགས་དང་། རྒྱལ་རིགས་དང་། ད་མངས་རིགས་རྣམས་ཉིད་དོ། །
ཟླ་བ་དང་ཉི་མ་ནི།
ཁུ་བ་དང་། རྔུལ་ལོ། །
དབུས་ཀྱི་རལ་གྲི་ནི་མི་གཡོ་བ་ནག་པོའི་མཚན་མའོ། །
གྲི་གུག་ནི་ཞེ་སྡང་རྡོ་རྗེ་མའོ། །
ཤར་ལ་སོགས་པའི་ཕྱོགས་རྣམས་ནི་མི་གཡོ་བ་དཀར་པོ་ལ་སོགས་པ་རྣམས་སོ། །
མེ་ལ་སོགས་པའི་མཚམས་རྣམས་སུ་གཏི་མུག་རྡོ་རྗེ་མ་ལ་སོགས་པ་རྣམས་ཀྱིའོ། །
ཞེས་པ་ནི་དཀྱིལ་འཁོར་གྱི་རྣམ་པར་དག་པའོ། །
བསྒོམ་པའི་རྣམ་པར་དག་པ་བརྗོད་པར་བྱ་སྟེ།
དང་པོ་མཆོད་པ་ནི།
བསོད་ནམས་ཀྱི་ཚོགས་ཁྱད་པར་འཕགས་པའི་ལས་སོ། །
སྟོང་པ་ཉིད་ནི་ཡེ་ཤེས་ཀྱི་ཚོགས་འཆི་བ་ཁྱད་པར་འཕགས་པ་དྲི་མ་མེད་པའི་ལུས་ཏེ།
དྲི་ཟའི་ལུས་སོ། །
གཞལ་ཡང་ཁང་གི་མཐར་ཐུག་པ་སངས་རྒྱས་ཀྱི་སའོ། །
པདྨ་ནི་སྐྱེ་གནས་སོ། །
ཟླ་བ་ཉི་མ་ནི་དཀར་དམར་རོ། །
ཧཱུྃ་ཡིག་ནི་མ་དང་ཕའི་དབུས་སུ་དྲི་ཟའི་སེམས་སོ། །
མ་བསྐྱོད་པ་ནི་པའོ། །
མཱ་མ་ཀཱི་ནི་མའོ། །
ཕན་ཚུན་དུ་རྗེས་སུ་ཆགས་པ་མཐོང་ནས་ཕ་ལ་རྣམ་པར་ཞེ་སྡང་ཞིང་།
མ་ལ་རྗེས་སུ་ཆགས་ནས་གཏི་མུག་པས་སེམས་ཅན་བཞིན་དུ་འཇུག་གོ། །
པདྨར་ཞུགས་པའི་བུ་ཡིས་ཕ་བསད་ནས་དེའི་གོ་འཕང་འཐོབ་བོ། །
མ་བཟུང་ནས་སྐྱེ་བ་མཐའ་མེད་པའི་བག་ཆགས་ཀྱི་བདེ་བ་ཁྱད་པར་འཕགས་པས་དེ་ཡང་བུར་སྐྱེ་བར་བྱེད་དོ། །
བུ་མོ་ནི་ཡང་མི་གཡོ་བ་དཀར་པོ་ལ་སོགས་པ་རྣམས་དང་། གཏི་མུག་རྡོ་རྗེ་མ་ལ་སོགས་པ་ཡང་ངོ་། །
བུ་རྣམས་ཀྱང་ཕ་བསད་ནས་གཞན་ལ་བགྲོད་པར་བྱེད་དེ། །
འདི་ཉིད་དགྲ་བོ་ཞེས་དེ་གསོད་པར་བྱེད་དོ། །
བུ་མོ་རྣམས་ཀྱང་སྐྱེ་བ་མཐའ་མེད་པའི་བག་ཆགས་ཀྱི་བདེ་བ་ཁྱད་པར་འཕགས་པས་འདོད་པར་བྱེད་དོ། །
རལ་གྲི་ཤེས་རབ་ལ་ཞགས་པ་ནི་ཐབས་སོ། །
ཡང་ན་ཞགས་པ་སེས་རབ་ལ་རལ་གྲི་ཐབས་སོ། །
གཉིས་ཀ་རོ་གཅིག་ཏུ་གྱུར་པ་ནི་སྡིགས་མཛུབ་པོ། །
གཡོན་པ་འོག་ཏུ་བལྟས་པ་ནི་ས་འོག་བདུན་སྐྱོང་བར་བྱེད་པའོ། །
གཡས་པ་སྟེང་དུ་བལྟས་པ་ནི་ཚངས་པའི་སྒོ་ང་བདུན་སྐྱོང་བར་བྱེད་པའོ། །
བུས་མོ་གཡོན་པ་ས་ལ་བཙུགས་པ་ནི་ས་སྐྱོང་བར་བྱེད་པའོ། །
གཡས་པའི་རྐང་པས་ཡང་དག་པར་བསྣུན་པ་ནི་བདུད་ཐམས་ཅད་སྐྲག་པར་མཛད་པའོ། །
ཕུང་པོའི་བདུད་ཚངས་པ།
ཉོན་མོངས་པའི་བདུད་དབང་ཕྱུག །འཆི་བདག་གི་བདུད་ཁྱབ་འཇུག །ལྷའི་བུའི་བདུད་ལྷའི་དབང་པོའོ། །
ས་ནི་ས་སྟེང་མཐའ་དག་གི་གཞོན་ནུ་མ་ལ་ལོངས་སྤྱོད་པའོ། །
གཞོན་ནུ་མ་ལ་ཡུན་རིང་དུ་གནས་པའི་ཕྱིར་པདྨའི་གདན་ནོ། །
སྐྱེ་གནས་ལ་སྐྱེས་པ་ནི་ཟླ་བ་དང་ཉི་མའི་གདན་ནོ། །
ཁུ་བ་དང་རྔུལ་ལས་སྐྱེས་བའི་སྐྱེས་བུ་ནི་དངོས་པོའོ། །
བུད་མེད་ནི་དངོས་པོ་མེད་པའོ། །
ནག་པོ་ནི་རྣམ་པར་ཤེས་པའོ། །
དཀར་པོ་ནི་གཟུགས་སོ། །
སེར་པོ་ནི་ཚོར་བའོ། །
དམར་པོ་ནི་འདུ་ཤེས་སོ། །
ལྗང་གུ་ནི་དོན་ཡོད་གྲུབ་པའོ། །
ཡང་ན་མཐིང་ག་ནི་ནམ་མཁའོ། །
དཀར་པོ་ནི་ཆུའོ། །
སེར་པོ་ནི་ས་འོ། །
དམར་པོ་ནི་མེའོ། །
ལྗང་གུ་ནི་རླུང་ངོ་། །
བཅོམ་ལྡན་འདས་ཇི་ལྟ་བ་དེ་བཞིན་དུ་བཅོམ་ལྡན་འདས་མའོ། །
ཡང་ན་མཐིང་ག་ནི་ཆོས་ཀྱི་དབྱིངས་རྣམ་པར་དག་པའི་ཡེ་ཤེས་སོ། །
དཀར་པོ་ནི་མེ་ལོང་ལྟ་བུའི་ཡེ་ཤེས་སོ། །
སེར་པོ་ནི་མཉམ་པ་ཉིད་ཀྱི་ཡེ་ཤེས་སོ། །
དམར་པོ་ནི་སོ་སོར་རྟོག་པའི་ཡེ་ཤེས་སོ། །
ལྗང་གུ་ནི་བྱ་བ་གྲུབ་པའི་ཡེ་ཤེས་སོ། །
སྟོན་པ་རྒྱལ་བ་གཅིག་པུ་ཉིད། །
ལྔ་ཡི་ཚུལ་གྱིས་ཡང་དག་གནས། །
ཤེས་རབ་ཕ་རོལ་ཕྱིན་ཉིད་ཀྱང་། །
རྣམ་ལྔའི་ཚུལ་གྱིས་ཡང་དག་གནས། །
ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་གཏུམ་པོ་ཁྲོ་བོ་ཆེན་པོའི་རྒྱུད་ལས།
རྣམ་པར་དག་པའི་རིམ་པར་ཕྱེ་བ་སྟེ།
བཅྭ་ལྔ་པའོ།། །
།དེ་ནས་བཅོམ་ལྡན་འདས་མས་གསོལ་པ།
འཇིག་རྟེན་ཇི་ལྟར་སྐྱེ་བ་དང་། །
སླར་ཡང་སྐྱེ་བ་ཇི་ལྟར་མཛད། །
དངོས་གྲུབ་ཇི་ལྟར་འགྱུར་བ་ཡང་། །
དབང་ཕྱུག་མཆོག་གིས་བཤད་དུ་གསོལ། །
དེ་ནས་བཅོམ་ལྡན་འདས་ཀྱིས་བཀའ་སྩལ་པ།
མ་རིག་པའི་རྐྱེན་གྱིས་འདུ་བྱེད་དོ། །
འདུ་བྱེད་ཀྱི་རྐྱེན་གྱིས་རྣམ་པར་ཤེས་པ།
རྣམ་པར་ཤེས་པའི་རྐྱེན་གྱིས་མིང་དང་གཟུགས།
མིང་དང་གཟུགས་ཀྱི་རྐྱེན་གྱིས་སྐྱེ་མཆེད་དྲུག །སྐྱེ་མཆེད་དྲུག་གི་རྐྱེན་གྱིས་རེག་པ།
རེག་པའི་རྐྱེན་གྱིས་ཚོར་བ།
ཚོར་བའི་རྐྱེན་གྱིས་སྲེད་པ།
སྲེད་པའི་རྐྱེན་གྱིས་ལེན་པ།
ལེན་པའི་རྐྱེན་གྱིས་སྲིད་པ།
སྲིད་པའི་རྐྱེན་གྱིས་སྐྱེ་བ།
སྐྱེ་བའི་རྐྱེན་གྱིས་རྒ་ཤི་དང་། མྱ་ངན་དང་། །
སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་རྣམས་སོ། །
དེ་ལྟ་བུ་ཉིད་ལས་འདིར་སྡུག་བསྔལ་གྱི་ཕུང་པོ་ཆེན་པོ་འབའ་ཞིག་པ་ཀུན་ནས་འབྱུང་བར་འགྱུར་རོ། །
དེ་བཞིན་དུ་མ་རིག་པ་འགགས་པས་འདུ་བྱེད་འགག་གོ། །
འདུ་བྱེད་འགགས་པས་རྣམ་པར་ཤེས་པ་འགག་གོ། །
རྣམ་པར་ཤེས་པ་འགགས་པས་མིང་དང་གཟུགས་འགག་གོ། །
མིང་དང་གཟུགས་འགགས་པས་སྐྱེ་མཆེད་དྲུག་འགག་གོ། །
སྐྱེ་མཆེད་དྲུག་འགགས་པས་རེག་པ་འགག་གོ། །
རེག་པ་འགགས་པས་ཚོར་བ་འགག་གོ། །
ཚོར་བ་འགགས་པས་སྲེད་པ་འགག་གོ། །
སྲེད་པ་འགགས་པས་ལེན་པ་འགག་གོ། །
ལེན་པ་འགགས་པས་སྲིད་པ་འགག་གོ། །
སྲིད་པ་འགགས་པས་སྐྱེ་བ་འགག་གོ། །
སྐྱེ་བ་འགགས་པས་རྒ་ཤི་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་རྣམས་འགག་པར་འགྱུར་རོ། །
དེ་བཞིན་དུ་འདིར་སྡུག་བསྔལ་གྱི་ཕུང་པོ་ཆེན་པོ་འབའ་ཞིག་འགག་པར་འགྱུར་རོ། །
རྟེན་ཅིང་འབྲེལ་བར་འབྱུང་བས་འཇིག་རྟེན་སྐྱེའོ། །
དེ་བཞིན་དུ་རྟེན་ཅིང་འབྲེལ་བར་འབྱུང་བས་འགག་གོ། །
ཚུལ་གཉིས་པོ་འདི་རྟོགས་ཤིང་ཡང་གཉིས་སུ་མེད་པ་བསྒོམས་པས་འགྲུབ་བོ། །
དེ་ནས་བཅོམ་ལྡན་འདས་མས་གསོལ་པ།
མ་རིག་པ་ལ་སོགས་པའི་རྣམ་པར་དབྱེ་བ་བཤད་དུ་གསོལ།
དེ་ནས་བཅོམ་ལྡན་འདས་ཀྱིས་བཀའ་སྩལ་པ།
འདས་པ་ལ་སོགས་རབ་དབྱེ་བས། །
འདི་ནི་གསུམ་གྱི་འཁོར་མོར་འཇུག །འདིར་ནི་རྒྱལ་བས་ཆོས་རྣམས་ཀུན། །
རྣམ་པ་བཅུ་གཉིས་ཚུལ་གྱིས་གསུངས། །
དེ་ལ་མ་རིག་པ་མ་སྤངས་པས་ལེན་པ་དང་འཆི་བའི་ནང་དུ་གཟུགས་ནུབ་པའི་སེམས་ཀྱི་ལུས་ཅན་ཞེས་པའི་དོན་ནོ། །
དེ་ལས་འདུ་བྱེད་དུ་འགྱུར་རོ། །
དེ་ཡང་རྣམ་པ་གསུམ་སྟེ།
དེ་ལ་ལུས་ཀྱི་འདུ་བྱེད་དབུགས་འབྱུང་བ་དང་རྔུབ་པ་དག་དང་། དག་གི་འདུ་བྱེད་དག་དང་། རྟོག་པ་དང་དཔྱོད་པ་དག་གོ། །
ཡིད་ཀྱི་འདུ་བྱེད་འདོད་ཆགས་ཞེ་སྡང་གཏི་མུག་རྣམས་སོ། །
དེ་རྣམས་དང་ལྡན་པ་ནི་མ་རིག་པ་སྟེ།
དབུགས་འབྱུང་བ་དང་། དབུགས་རྔུབ་པ་སྟེ།
རྣམ་པར་རྟོག་པ་ནི་རགས་པར་འཛིན་པར་བྱེད་དོ། །
རྣམ་པར་དཔྱོད་པ་ནི་ཕྲ་མོར་འཛིན་པར་བྱེད་དོ། །
རྗེས་སུ་ཆགས་པ་དང་ཞེ་སྡང་བ་ཡང་ཡིན་ནོ། །
དེ་ལས་རྣམ་པར་ཤེས་པར་གྱུར་པ་རྣམ་པ་དྲུག་སྟེ།
མིག་གི་རྣམ་པར་ཤེས་པ་དང་། རྣ་བའི་རྣམ་པར་ཤེས་པ་དང་། སྣའི་རྣམ་པར་ཤེས་པ་དང་། ལྕེའི་རྣམ་པར་ཤེས་པ་དང་། ལུས་ཀྱི་རྣམ་པར་ཤེས་པ་དང་། ཡིད་ཀྱི་རྣམ་པར་ཤེས་པ་སྟེ།
དེ་རྣམས་དང་ལྡན་པ་ནི་མ་རིག་པས་ལྟ་བར་བྱེད་དོ། །
ཉན་པར་བྱེད་དོ། །
སྣོམ་པར་བྱེད་དོ། །
ཟ་བར་བྱེད།
རེག་པར་བྱེད།
རྣམ་པར་རྟོག་པར་བྱེད་དོ། །
དེ་ལས་མིང་དང་གཟུགས་ཏེ།
ཚོར་བ་མིང་གཞི་ལ་སོགས་པ་རྣམས་སོ། །
གཟུགས་ལ་གཟུགས་ཀྱི་དེ་བཞིན་ཉིད་ཅེས་གཉིས་སུ་མངོན་པར་བསྡུས་ཤིང་བསྡོམས་ནས་མིང་དང་གཟུགས་ཞེས་གསུངས་སོ། །
ཉེ་བར་ལེན་པའི་ཕུང་པོ་ལྔའི་གཟུགས་ཀྱིས་མ་རིག་པ་ཡོངས་སུ་གྱུར་པ་ཞེས་པའི་དོན་ནོ། །
དེ་ལ་ཚོར་བ་རྣམ་པ་གསུམ་ནི་བདེ་བ་དང་། སྡུག་བསྔལ་དང་། སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པ་ཞེས་བྱའོ། །
འདུ་ཤེས་ནི་དངོས་པོ་རྣམས་ཀྱི་རང་བཞིན་གཟུང་བའི་མཐར་མངོན་པར་བརྗོད་པ་སྟེ།
འདུ་བྱེད་ནི་སྤྱིའི་ཁྱད་པར་གྱི་གནས་སྐབས་ལ་འཛིན་པ་ཅན་གྱི་སེམས་དང་སེམས་ལས་བྱུང་བ་རྣམས་སོ། །
རྣམ་པར་ཤེས་པ་ནི་སྔོན་དུ་གསུངས་པ་བཞིན་ནོ། །
འབྱུང་བ་ཆེན་པོ་བཞིའི་བདག་ཉིད་ཀྱི་གཟུགས་ནི།
ས་ནི་ལྕི་བ་ཉིད་དང་། ཆུ་ནི་གཤེར་བ་ཉིད་དང་། མངོན་པར་འཛག་པ་ཉིད་དོ། །
མེ་ནི་དྲོ་བ་ཉིད་དོ། །
རླུང་ནི་བསྐུམ་བརྐྱང་བ་དང་། ཡང་བ་དང་གཡོ་བ་ཉིད་དོ། །
དེ་ལས་སྐྱེ་མཆེད་དྲུག་པོ་རྣམས་ནི་མིག་དང་། རྣ་བ་དང་། སྣ་དང་། ལྕེ་དང་། ལུས་དང་། ཡིད་དོ། །
དེ་རྣམས་དང་ལྡན་པ་ནི།
སྔོན་བཞིན་དུ་ལྟ་བར་བྱེད་པ་ལ་སོགས་པའོ། །
དེ་ལས་རེག་པའོ། །
གཟུགས་དང་། སྒྲ་དང་། དྲི་དང་། རོ་དང་། རེག་བྱ་དང་། ཆོས་ཀྱི་ཁམས་ཡང་དག་པར་ཐོབ་པའོ། །
དེ་ལས་སྲེད་པས་བདེ་བ་མངོན་པར་འདོད་པའོ། །
དེ་ལས་ལེན་པའོ། །
དེ་ལས་ཐོབ་པའི་ལས་སོ། །
དེ་ལས་སྲིད་པ་མངལ་དུ་འཇུག་པའོ། །
དེ་ལས་སྐྱེ་བ་རབ་ཏུ་གསལ་བར་བྱེད་པ་མངོན་པར་རྒྱུ་མཐུན་པར་བྱེད་པའོ། །
ཉེ་བར་ལེན་པའི་ཕུང་པོ་ལྔ་འཐོབ་བོ། །
དེ་ནས་མངལ་ནས་སྐྱེ་བར་འགྱུར་རོ། །
འཆི་བའི་སེམས་དང་སེམས་ལས་བྱུང་བ་འགོག་པས།
དེ་ནས་རྒ་ཤིའི་སེམས་མྱ་ངན་དང་འཁྲུག་པ་མེད་པར་འགྱུར་རོ། །
གྲོལ་ན་བདག་གིས་སྨྲེ་སྔགས་འདོན་པ་འཚོལ་བར་མི་འགྱུར་རོ་ཞེས་སོ། །
ནད་ལ་སོགས་པའི་བར་དུ་གཅོད་པས་ཀྱང་སྡུག་བསྔལ་བ་ཅན་དུ་འགྱུར་རོ། །
དེ་ཉིད་ལ་ཡང་དང་ཡང་དུ་ཡིད་སྦྱོར་བས་ཡིད་མི་བདེ་བ་ཅན་ཡིན་ནོ། །
ཡིད་མི་བདེ་བ་ཅན་གྱིས་ཀྱང་བར་དུ་གཅོད་པས་འཁྲུག་པ་ཅན་ཡིན་ནོ། །
འདིའི་དོན་ནི་མ་རིག་པ་ལ་སོགས་པ་སྐྱེ་མཆེད་དྲུག་གི་མཐར་ཐུག་པས་དོའི་སེམས་ཅན་གཅིག་ཉིད་དུ་གནས་པས།
འཇིག་རྟེན་གསུམ་པོ་ལྟ་ཞིང་ལྟ་བར་བྱེད་དོ། །
ཕོ་མོ་རྗེས་སུ་ཆགས་པ་ལ་དེ་ལས་འདས་པའི་སྐྱེ་བའི་ལས་གང་གིས་འཕངས་ནས་གང་ཞིག་ཏུ་སྐྱེ་བ་ལེན་པར་འགྱུར་རོ། །
དེའི་སྐྱེ་བ་ནི་ཕོ་མོ་དག་གི་དགའ་བདག་ལ་ལྟ་བར་བྱེད་པས།
དེའི་ཤིན་ཏུ་བདག་གི་རིག་པ་སྐྱེའོ། །
དེ་ལ་གལ་ཏེ་སྐྱེས་བུར་འགྱུར་བ་དེའི་ཚེ་བདག་ཉིད་སྐྱེས་བུའི་རྣམ་པར་ལྟ་བར་བྱེད་དོ། །
སེམས་མ་ལ་མཆོག་ཏུ་ཆགས་པར་འགྱུར་རོ། །
ཡང་ཕ་ལ་སེམས་ཞེ་སྡང་ཆེན་པོར་འགྱུར་རོ། །
འདོད་ཆགས་དང་ཞེ་སྡང་དག་གིས་བདེ་བ་དང་སྡུག་བསྔལ་གྱི་ཚོར་བ་ལ།
དེ་ལས་འདི་ཡིས་ལྷན་ཅིག་ཁྱེད་པ་གང་གིས་དགའ་བར་བྱེད་དོ་ཞེས་སེམས་པར་བྱང་བས་སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པའི་ཚོར་བའོ། །
དེ་ཡིས་གདོང་ཕྱིར་ལྡོག་པའོ། །
དེ་ནས་སྔོན་གྱི་ལས་ཀྱི་རླུང་གིས་འཕངས་པའི་སྲེད་པ་ཆེན་པོས་དེ་ལ་བདག་ཉིད་དགའ་བར་བྱའོ་ཞེས་ཞེན་པའི་ཆ་ཡིས་སོ། །
གང་ཞིག་སྐྱེས་བུ་ཡིན་ན་རང་གི་མ་ལ་འདོད་པར་བྱའོ་སྙམ་ནས།
སེམས་སྐར་མདའ་བཞིན་དུ་ཕའི་མགོ་བོའི་ལམ་ནས་རབ་ཏུ་ཞུགས་ནས།
དེའི་ཁུ་བ་ལ་གནས་ནས་སེམས་གནས་པའི་ཕྱིར་རྣམ་པར་ཤེས་པ་བདེ་བ་ལ་ཆགས་པས་བདག་ཉིད་ལྟ་བར་བྱེད་དོ། །
བདེ་བའི་རྒྱུས་ཉེ་བར་ལེན་པར་བྱེད་དོ། །
དེ་ནས་ཁུ་བ་དང་། རོ་གཅིག་ཏུ་གྱུར་པས་ཆགས་པ་ཆེན་པོས་རྗེས་སུ་ཆགས་པས།
ཨ་བདྷཱུ་ཏཱིའི་རྩ་ཕའི་རྡོ་རྗེའི་ལམ་ནས་མའི་པདྨའི་བུ་གའི་གནས་རྡོ་རྗེ་དབྱིངས་ཀྱི་དབང་ཕྱུག་མའི་རྩ་མངལ་གྱི་སྐྱེ་བའི་རྩ་ལ་གནས་ནས་འཛག་པའི་སེམས་བཞིན་དུ།
དེ་ལས་སྐྱེ་བ་ཡིན་ནོ། །
དེ་ཡང་རིམ་པ་བཞིན་མེར་མེར་པོ་དང་། ཀླེང་ཀླེང་པོ་དང་། ལྟར་ལྟར་པོ་དང་། མཁྲང་འགྱུར་དང་། ཡན་ལག་དང་ཉིང་ལག་ཏུ་གྱུར་པའི་བུ་ནི་ཟླ་བ་དགུའམ།
བཅུ་ནས་ལམ་གང་ཉིད་ནས་རབ་ཏུ་ཞུགས་པ་དེ་ཉིད་ཀྱི་ལམ་ནས་སྐྱེ་བར་འགྱུར་རོ། །
གལ་ཏེ་ཡང་བུད་མེད་དུ་འགྱུར་ན། །
དེའི་ཚེ་སེམས་པ་ལ་རྗེས་སུ་ཆགས་པར་འགྱུར་རོ། །
མ་ལ་སེམས་ཞེ་སྡང་བར་འགྱུར་རོ། །
དེ་ནས་བདག་ཉིད་མའི་གཟུགས་ལ་ལྟ་བར་བྱེད་དོ། །
རྣམ་པར་ཤེས་པ་མའི་མགོ་བོའི་ལམ་ནས་པདྨར་རབ་ཏུ་ཞུགས་ནས་ཕའི་ཁུ་བ་དང་འདྲེས་པར་གྱུར་ནས་དེའི་སྐྱེ་བའི་རྩལ་གནས་ནས།
དེ་ནས་སྔོན་བཞིན་དུ་འབྱུང་ཞིང་སྐྱེའོ། །
དེ་བཞིན་ཉིད་དུ་མ་རིག་པ་ལ་སོགས་པ་དང་བཅས་པ་རྣམས་ཀྱིས་འཇིག་རྟེན་དུ་སྐྱེ་སྟེ།
འཇིག་རྟེན་རྣམས་ཀྱང་ཕུང་པོ་ལྔ་པོ་རྣམས་དེ་བཞིན་དུ་དེ་རྣམས་ཀྱང་སྡུག་བསྔལ་ལ་འཁོར་ཞིང་འཇུག་པའི་ཕུང་པོ་ལྔ་པོ་རྣམས་སོ། །
ཐར་པ་དོན་དུ་གཉེར་བ་རྣམས་ལ།
མ་རིག་པ་ལ་སོགས་པ་ཕུང་པོའི་རང་བཞིན་འགོག་པའི་ཕྱིར།
སྡུག་བསྔལ་གྱི་བྱ་བར་གྱུར་པ་ཡང་མེད་དོ། །
སྟོང་པ་ཉིད་དང་སྙིང་པོ་མེད་པ་ཉིད་ཀྱིས་སྡུག་བསྔལ་གྱི་བྱ་བ་ཡང་མེད་ཅིང་ཐར་པའི་དོན་དང་ལྡན་པའོ། །
དེའི་ཕྱིར་ཐར་པའི་བསམ་པ་མེད་ཅིང་།
མེད་པའི་བསམ་པ་ཡང་མེད་པའོ། །
དེའི་ཕྱིར་དངོས་པོ་མེད་པ་དང་བྲལ་བའི་ཐབས་དང་ཤེས་རབ་ཡང་དག་པར་སྦྱོར་བའི་བདེ་བ་ཆེན་པོའི་གཟུགས་ཅན་ནི།
དཔལ་ལྡན་མགོན་པོ་མི་གཡོ་བའི་བདག་ཉིད་ཅན་དགའ་བ་བཞིའི་སྐུ་ཅན།
སྲིད་པ་དང་མྱ་ངན་ལས་འདས་པ་ལ་རབ་ཏུ་མི་གནས་པའི་ཐུགས་ཅན་ནོ། །
ཐར་པ་ནི་འདོད་ཆགས་ལས་སྐྱེས་པ་སྟེ།
འཇིག་རྟེན་པའི་འདོད་ཆགས་ཀྱི་འདོད་ཆགས་ཟད་པ་དང་ཟད་པ་མ་ཡིན་པར་གྱུར་པ།
མི་གཡོ་བའི་དོན་ཡོངས་སུ་ཤེས་པ་སངས་རྒྱས་ཀྱི་དངོས་གྲུབ་ཡང་དག་པར་གྲུབ་པར་བྱེད་དོ། །
གཡོ་བར་བྱེད་པ་ནི་ཤེས་རབ་དང་ཡང་དག་པར་སྦྱོར་བའི་བདེ་བའི་རོས་དགའ་བའི་སེམས་གང་ཡིན་པའོ། །
ཟླ་བའི་ཁྱད་པར་གྱི་དགའ་བ་མཆོག་གི་སྙིང་པོ་དེ་མི་གཡོ་བ་ཞེས་གསུངས་སོ། །
ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་གཏུམ་པོ་ཁྲོ་བོ་ཆེན་པོའི་རྒྱུད་ལས།
རྟེན་ཅིང་འབྲེལ་བར་འབྱུང་བ་རིམ་པར་ཕྱེ་བ་སྟེ་བཅུ་དྲུག་པའོ།། །
།དེ་ནས་བཅོམ་ལྡན་འདས་མས་གསོལ་པ།
མགོན་པོ་འདིར་ནི་ཁུ་ཁྲག་སྦྱོར། །
ལིང་ག་བྷ་ག་ནུ་མ་རྣམས། །
རབ་ཏུ་འཕེལ་བར་བྱེད་ནུས་དང་། །
ནད་དང་རྒས་པ་འཇོམས་པ་དང་། །
བུད་མེད་ཡིད་ནི་དབང་གྱུར་དང་། །
མོ་ཤམ་ཉིད་དུ་བྱ་བ་དང་། །
ཁུ་བ་བཅིང་དང་ཁྲག་འབབ་པའི། །
སྦྱོར་བ་ཡང་ནི་བཤད་དུ་གསོལ། །
དེ་ནས་བཅོམ་ལྡན་འདས་ཀྱིས་བཀའ་སྩལ་པ།
ལྷ་མོ་ལེགས་སོ་ལེགས་པར་བྱས། །
ཁྱོད་ཀྱིས་ང་ལ་གསོལ་བཏབ་གང་། །
རྣམ་པ་སྣ་ཚོགས་བདེ་བཤད་བྱ། །
འཇིག་རྟེན་དངོས་གྲུབ་དོན་ཕྱིར་ཉོན། །
དང་པོར་ལུས་ནི་སྦྱང་བྱས་ནས། །
ཕྱི་ནས་ལས་ནི་ཡང་དག་བརྩམ། །
དཔེར་ན་གོས་ནི་དཀར་བྱས་ལ། །
ཚོན་གྱིས་ཁ་དོག་མཆོག་འབར་ལྟར། །
འབྲས་བུ་གསུམ་གྱི་ཐང་བཟུང་ནས། །
ཡ་བཀྵ་ར་པ་ལཱ་ས་ཀྵྃ། །
བཟའ་བྱ་བུ་རམ་དང་བཅས་བཏུང་། །
སྲིན་བུ་མ་ཞུ་རབ་སྦྱངས་ནས། །
ཀེ་ཏ་ཀྱ་ཁུ་མར་ཁུ་དང་། །
ཧི་ལ་མོ་ཙི་སེནྡྷ་བ། །
བཏུང་བྱ་བྱུགས་ནས་ཉི་མས་བདུག །ཤིག་དང་སྲིན་བྲལ་ལུས་སུ་འགྱུར། །
ཀེ་ཏ་ཀྱ་ཁུ་ཏཱི་ལ་མར་དང་། །
ལན་ཚྭ་དང་བཅས་བཏུང་བྱས་ནས། །
ཉི་མ་ལ་འཆག་སྦྱོར་བ་ཡིས། །
ཡན་ཚྭ་རྣམས་ནི་ཉམས་པར་འགྱུར། །
ཧི་ལ་མོ་ཙིའི་ཁུ་ཅུང་ཟད། །
སེནྡྷ་བ་དང་ཡང་དག་ལྡན། །
གྲིབ་མ་ལ་ནི་གནས་བཅས་ནས། །
མཁྲིས་པ་རྣམས་ནི་སེལ་བར་བྱེད། །
ཀེ་ཏ་ཀྱ་ཁུ་ཏི་ལ་དང་། །
ཀུ་ཅ་མཱ་ལ་བའི་འོ་མ། །
བཏུང་བའི་སྦྱོར་བ་འདི་ཉིད་ནི། །
ཚིལ་ནི་སྦྱོར་བར་ཐེ་ཚོམ་མེད། །
ཕ་ཐ་སེ་མྱུག་ཁུ་བ་དང་། །
ལན་ཚྭར་བཅས་པ་བཏུང་བྱས་ན། །
སྲིན་བུ་ཕྲ་མོ་འཇོམས་པར་བྱེད། །
འུ་སུས་བད་ཀན་སྦྲང་སྣས་འཐུང་། །
རེ་རེའང་ཉི་མ་གཉིས་སུ་བྱ། །
ཉེས་པ་སྦྱངས་ནས་ཕྱི་ནས་བརྩམ། །
དེ་ཡིས་དེ་ཉིད་འབྲས་བུ་སྟེར། །
དགའ་མ་གཞན་དུ་དེ་འབྲས་མེད། །
མོན་ཙ་ར་ཤུན་ཕྱེ་མ་ཡི། །
ཐུག་པ་ཚ་མོ་བཏུང་བར་བྱ། །
ལན་བདུན་དུ་ནི་སྔགས་བྱས་ནས། །
སྔ་མོའམ་ནི་ཟས་དུས་སུ། །
ཉིན་རེ་ཇི་བཞིན་ཇི་སྲིད་འཚོར། །
ཤུ་ཀྲ་ཤོ་ཎི་འཕེལ་བར་འགྱུར། །
ཨོྃ་ཙཎྜ་མ་ཧཱ་རོ་ཥ་ཎ་ཨི་དཾ་དི་བྱཱ་མྲཾ་ཏཾ་མེ་ཀུ་རུ་ཧཱུྃ་ཕཊ།
ན་རི་ཀེ་ལའི་ནང་རུལ་དང་། །
མ་ཧེ་ཡི་ནི་མར་གསར་དང་། །
འབྲས་བུ་ཞག་ལོན་དང་ལྡན་པ། །
ཕག་ལས་བྱུང་བའི་ཚིལ་གྱིས་ནི། །
ལིང་ག་རྣ་བ་ནུ་མ་དང་། །
བྷ་ག་རྣམས་ཀྱང་རྣམ་པར་མཉེ། །
ལུས་ཀུན་ཀྱང་ནི་རྣམ་མཉེས་ན། །
རྣམ་པར་འཕེལ་བར་ཐེ་ཚོམ་མེད། །
སེན་མོ་དང་ནི་བྲལ་བྱས་ནས། །
མཛུབ་མོ་ཡིས་ནི་ཉེད་པར་བྱ། །
ཡོ་ནིའི་དབུས་སུ་རབ་ཏུ་ཉེད། །
བྱུགས་ན་རན་དྷཱ་འཕེལ་བར་གྱུར། །
སེ་འབྲུའི་ཤུན་པ་ཕྱེ་མ་ནི། །
ཡུངས་ཀར་ཏིལ་མར་ལ་བཙོས་ནས། །
ནུ་མ་མཉེས་ན་འཕེལ་བར་འགྱུར། །
མུཎྜི་རཱི་ཐང་སྣ་ཡིས་བཏུང་། །
ཡུངས་ཀར་དཀར་པོ་ཤུ་དག་དང་། །
རྟ་དྲི་དང་ནི་བྲི་ཧ་ཏིའི། །
ཕྱེ་མ་ཡིས་ནི་ཉེད་པར་བྱ། །
ལིང་ག་ནུ་མ་རྣ་བ་འཕེལ། །
གླང་ཆེན་པི་པི་ལིང་དང་ནི། །
ཨ་པར་ཛི་དཀར་པོ་ཡིས། །
དེ་བཞིན་མ་ཧེའི་མར་གསར་གྱིས། །
ལིང་ག་མཉེས་ན་འཕེལ་བར་བྱེད། །
སེ་བ་ལ་དང་ཀ་ཊུ་དང་། །
རོ་ཧི་ཎཱི་དང་མ་ཧེ་ཡི། །
མར་གསར་བྱུགས་པས་ལིང་ག་འཕེལ། །
དྷུ་ཏུ་ར་ཁུ་རྟ་དྲིའི་རྩ། །
གནུར་ནས་མ་ཧེའི་མར་དང་བསྲེས། །
དྷུ་ཏུ་ར་ཡི་འབྲས་ནང་དུ། །
ཉིན་མཚན་དུ་ནི་གཞག་པར་བྱ། །
དེ་ནས་ལིང་ག་མ་ཧེ་ཡི། །
མར་གྱིས་ལན་ཅིག་བརྟན་པར་ཉེད། །
སྔོན་བཞིན་དུ་ནི་ཞག་གསུམ་དུ། །
བྱུགས་ཤིང་མཉེས་པས་འཕེལ་བར་བྱེད། །
ཨིནྡྲ་གོ་བའི་ཕྱེ་མ་དང་། །
མ་ཧེའི་མར་གྱིས་བསྒྲུབ་པར་བྱ། །
ཡོ་ནིའི་ནང་དུ་བྱུགས་གྱུར་ན། །
ཡོ་ནིའི་ལྷོད་པ་དམ་པར་འགྱུར། །
པདྨའི་ཟེ་འབྲུ་ཨུཏྤལ་འབྲུ། །
པད་རྩ་ཨུ་ཤི་ར་དང་ནི། །
མོན་ལུག་ཏིལ་མར་ནང་དུ་བཙོ། །
དེ་ཡིས་བྷ་ག་ལིང་ག་དག །དྲི་ངན་དང་ནི་ལྷོད་པ་དང་། །
ནད་ལ་སོགས་པ་འཇོམས་པར་བྱེད། །
ནི་མ་པའི་ཤུན་པའི་ཐང་གིས་ནི། །
བྷ་ག་ལ་ནི་ཁྲུས་བྱའོ། །
ནི་མ་པའི་ཤུན་པས་བདུག་བྱས་ན། །
འདི་ནི་གཞོན་དང་དྲི་བཟངས་དང་། །
སྐལ་བཟང་ཡོན་ཏན་དང་ལྡན་འགྱུར། །
བ་བླ་ཡི་ནི་ཆ་ལྔ་དང་། །
ཀིཾ་ཤུ་ཀ་ཀྵཱ་ར་ཆ་གཅིག །ཡ་བཀྵ་ར་ཆ་གཅིག་དང་། །
ཆུ་ཤིང་ཀྵ་ར་ཆ་གཅིག་དང་། །
ཆུ་ནང་མཉེས་ནས་བྱུགས་ཙམ་གྱིས། །
བྷ་ག་མཚན་དང་སྐྱེ་གནས་ཀྱི། །
སྤུ་ནི་ལྟུང་བར་བྱེད་པ་ཡིན། །
དེ་ནས་ཧ་ལ་ཧ་ལའི་སྤྲུལ། །
མཇུག་མའི་ཕྱེ་མ་དང་བསྲེས་ནས། །
ཚ་བའི་ཏིལ་མར་ཞག་བདུན་གཞག །དེ་ཡིས་ལིང་ག་ལ་སོགས་མཉེ། །
སླར་ཡང་སྤུ་ནི་འབྱུང་མི་འགྱུར། །
མ་ཧེ་ཕག་དང་གླང་ཆེན་དང་། །
ཀར་ཀ་ཊ་ཡི་ཞག་དང་ཚིལ། །
ནུ་མ་ལ་སོགས་ཉེད་བྱས་འཕེལ། །
སྣ་མའི་མེ་ཏོག་ཏིལ་དང་བཏགས། །
བྷ་ག་ལ་ནི་གྲུལ་བྱས་ན། །
སྟེང་དུ་མཐོ་བར་བྱེད་པ་ཡིན། །
མ་ཧེ་ཡི་ནི་མར་གསར་དང་། །
ཤུ་དག་རུ་རྟ་བ་ལ་དང་། །
ནཱག་བ་ལ་ས་ཉེད་བྱས་ན། །
ནུ་མ་འཕེལ་བར་བྱེད་པ་ཡིན། །
ཆུ་དྲོན་གྱིས་ནི་ཁྲུས་བྱས་ན། །
ལིང་ག་སྔོན་བཞིན་འཕེལ་བ་ཉམས། །
དཎྜ་ཨུཏྤལ་རྩ་བ་དང་། །
བ་ཡི་མར་དང་བཏུང་བྱས་ན། །
དུས་ལྡན་དུས་ལ་སྦྲུམ་པར་འགྱུར། །
རྟ་དྲིའི་རྩ་བ་མར་འཐུངས་ན། །
སྦྲུམ་མ་ཉིད་དུ་འགྱུར་བ་ཡིན། །
བ་ལ་ཨ་ཏི་པ་ལ་དང་། ཀ་ར་དང་། ཏིལ་དང་། མཱཀྵི་ཀའི་སྦྲང་དང་བཅས་པ་འཐུངས་ན་སྦྲུམ་པར་འགྱུར་རོ། །
བ་བླའི་རྩ་བ་ཆུ་དང་བཏགས་ནས་འཐུངས་ན།
ཁྲག་འཛག་པ་ཆད་པར་འགྱུར་རོ། །
ནས་ཀྱི་ཕྱེ་དང་། བའི་ཆུ་དང་། སྤོས་དཀར་དང་། ཤིང་མངར་དང་། མར་རང་གི་ལུས་ལ་དྲིལ་ཕྱིས་བྱས་ན་བཟང་པོར་འགྱུར་རོ། །
བ་རཱ་ཉ་ཀྲ་ན་ཏཱའི་རྩ་བ་དུས་ལྡན་མའི་རྣ་བ་ལ་བཏགས་ན་སྦྲུམ་པར་འགྱུར་རོ། །
ཀ་ལ་མ་བིའི་ལོ་མ་ཟོས་ན་ཁམས་འཕེལ་ལོ། །
སྦྲང་དང་ཞོ་ཟོས་ན་ཁམས་འཕེལ་ལོ། །
དཀར་མར་ཟོས་ན་ཁམས་འཕེལ་ལོ། །
བུད་མེད་ཀྱི་དྲི་ཆེན་དང་དྲི་ཆུ་མཉེས་ནས་འཐུངས་ན་ཁུ་བ་འཕེལ་ལོ། །
སྐྱུ་རུ་རའི་ཕྱེ་མ་ཆུའམ་མར་དང་སྦྲང་དང་སྦྱར་ཏེ་ཕྱི་དྲོ་ཟོས་ན།
མིག་གཞོན་ནུ་དང་ཤེས་རབ་ཀྱང་སྐྱེ་བར་བྱེད་དོ། །
སྐྱུ་རུ་རའི་ཕྱེ་མ་ཏིལ་ཕྱེ་མ་དང་མཉམ་པོ་མར་དང་སྦྲང་བཟའ་བར་བྱས་ན་ཡང་འབྲས་བུ་དེ་ཇི་ལྟ་བ་བཞིན་ནོ། །
གར་ཁ་ཏན་ཊུ་ལའི་རྩ་བ་དང་། རྟ་དྲི་དང་། ཏིལ་དང་། ནས་དང་། བུ་རམ་རོ་མཉམ་པོར་བྱས་ནས་བཟའ་བར་བྱས་ན་གཞོན་ནུར་འགྱུར་རོ། །
ཨ་རྫུ་ནའི་ཤུན་པའི་ཕྱེ་མ་འོ་མ་དང་སྦྱར་ཉིན་རེ་ཞིང་བཟའ་བར་བྱས་ན།
ལོ་གཅིག་གི་སྦྱོར་བས་ཚེ་ལོ་སུམ་བརྒྱའོ། །
སྐྱུ་རུ་རའི་ཁུ་བ་སྲང་གཅིག་དང་། བ་ཀུ་སོ་མར་ཛའི་ཕྱེ་མ་ཞོ་གཉིས་ཐོ་རངས་འཐུངས་ནས།
ཞུ་བ་དང་འོ་མའི་བཟའ་བ་ཟོས་ན།
ཟླ་བ་གཅིག་བྱས་ན་ཚེ་ལོ་ལྔ་བརྒྱ་འཚོའོ། །
བཱ་གུ་ཙི་ཞོ་གཉིས་དང་དར་བ་དང་། ཆུ་དང་རྩ་བ་མོ་འོ་མ་དང་། གང་ཡང་རུང་བ་དང་སྦྱར་འཐུངས་ན་ཟླ་བ་དྲུག་གི་སྦྱོར་བས་གཞོན་ནུར་འགྱུར་རོ། །
མུཎྜ་རིའི་ཕྱེ་མ་མར་དང་ཟོས་ན།
ཞག་བདུན་ཕྲག་གསུམ་གྱིས་ལོ་བརྒྱད་གཉིས་ལོན་པའི་རྣམ་པར་འགྱུར་རོ། །
ས་ན་པཱི་ཛཱའི་ཕྱེ་མ་སྲང་གཅིག་དང་། ར་ཀ་ཤཱ་ལ་སྲང་གཅིག་དང་། བ་ཁ་དོག་གཅིག་པའི་འོ་མ་ཁམ་ཕོར་དོ་བཙོ་བར་བྱའོ། །
དང་པོར་འོ་མ་ཁམ་ཕོར་གང་ཟད་པ་དང་བླངས་ནས།
ས་ན་ལ་སོགས་པ་དེ་ལ་བྱིན་ནས་བཙོ་བར་བྱའོ། །
དེ་ནས་བཟའ་བར་བྱའོ། །
སྨན་ཞུ་ནས་འོ་མ་དང་བཟའ་བར་བྱའོ། །
རླུང་དང་ཉི་མ་སྤངས་ཏེ་ཞག་བདུན་ཕྲག་གསུམ་དུ་ཇི་སྲིད་ཇི་ལྟ་བ་དེ་བཞིན་དུ་ཕྱི་ནས་བྱའོ། །
དེ་ནས་སྐྲ་ལ་སོགས་པ་ལྟུང་བར་འགྱུར་རོ། །
སླར་ཡང་སྐྱེ་བར་འགྱུར་རོ། །
དེ་ནས་སྐྲ་དཀར་དང་གཉེར་མ་བྲལ་ནས་ལོ་བརྒྱ་འཚོ་བར་འགྱུར་རོ། །
རཀྟ་ཨུཙྪ་ཊའི་རྩ་བ་དང་། མར་དང་སྦྲང་རྣམས་ཞུམ་བུའི་ལག་པ་ཙམ་བཟའ་བར་བྱའོ། །
འདིའི་འབྲས་བུ་ནི་དེ་བཞིན་ཉིད་དོ། །
སྐྱུ་རུ་ར་དང་། ཨ་རུ་ར་དང་། བྷྲྀང་གི་རཱ་ཛ་དང་། པི་པི་ལིང་དང་། ལོ་བ་རིས་དང་། ལྕགས་ཀྱི་ཕྱེ་མ་རྣམས་སྦྲང་དང་། ཀ་ར་དག་དང་། ཨུ་དུམ་པཱ་རའི་འབྲས་བུའི་ཚད་ཙམ་རིལ་བུ་བྱས་ནས།
དེ་ནས་རིལ་བུ་རེ་རེ་ཉིན་རེ་ཞིང་བཟའ་བར་བྱའོ། །
ཟླ་བ་གཅིག་གིས་ལོ་སུམ་བརྒྱ་འཚོའོ། །
གཞོན་ནུ་མ་སྲང་གཅིག་དང་། མར་དང་བཅས་པ་བཟའ་བར་བྱའོ། །
ཞག་བདུན་གྱིས་ཚེ་ལོ་བརྒྱའོ། །
ནས་དང་། ཏིལ་དང་། རྟ་དྲི་དང་། ནཱ་ག་པི་ལ་དང་། པ་ཥཱ་དང་། བུ་རམ་དང་བཟའ་བར་བྱའོ། །
སྟོབས་ཆེན་པོར་འགྱུར་རོ། །
བྷ་དྲ་ལའི་ཕྱེ་མ་སུམ་འགྱུར་རོ། །
ཨ་རུ་ར་དང་། དེ་བཞིན་དུ་ཆུ་ལ་སོགས་པ་དང་བཟའ་བར་བྱའོ། །
སྟོབས་ཆེར་པོར་འགྱུར་རོ། །
རྣམ་པ་ཐམས་ཅད་དུ་བདག་ཉིད་ལྷའི་རྣམ་པར་བསྒོམས་ནས་གཏུམ་པོའི་སྔགས་ཀྱིས་སྨན་ཡང་དག་པར་བྱིན་གྱིས་བརླབ་པར་བྱའོ། །
ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་གཏུམ་པོ་ཆེན་པོའི་རྒྱུད་ལས།
ཁམས་ལ་སོགས་པ་འཕེལ་བའི་རིམ་པར་བྱེ་པ་སྟེ་བཅུ་བདུན་པའོ།། །
།དེ་ནས་བཅོམ་ལྡན་འདས་ཀྱིས་བཀའ་སྩལ་པ།
ཨེ་རཎྜའི་རྩ་བ་རང་སྐྱུར་ལ་བཏགས་ནས་སྤྱི་བོ་མ་ཉེས་ན་མགོ་བོའི་ཟུག་རྔུ་ཞི་བར་འགྱུར་རོ། །
ར་དང་བ་དང་མིའི་ཆུ་བསྲེས་ནས་རྒྱ་མ་ཚ་དང་བཅས་པས་རྣ་བ་བཀང་ན་རྣ་བའི་ནད་ཞི་བར་འགྱུར་རོ། །
སྡོམ་སྐམ་པོ་ཏིལ་མར་དུ་བཅུག་ནས།
ཀ་ཊ་ཀྃ་དང་། པི་པི་ལིང་དང་། སྐྱུ་རུ་ར་དང་། ཡུང་བ་དང་། ཟིལ་པའི་ཆུ་ལ་རིལ་བུ་བྱས་ནས་དེ་ཡིས་མིག་སྨན་བྱས་ན།
མིག་གི་ནད་ཐམས་ཅད་སེལ་བར་བྱེད་དོ། །
སྦྲང་དང་པི་པི་ལིང་གི་མིག་སྨན་གྱིས་ཀྱང་ངོ་། །
རྣ་ལྤབས་དང་སྦྲང་གིས་མིག་སྨན་བྱས་ན་སྲོད་ལོང་སེལ་བར་བྱེད་དོ། །
གྷོ་ཥ་ཕ་ལཾ་གི་དྲི་མ་མནོམ་ཞིང་ཀཾ་ཀྵ་ལཾ་ཀོའི་རྩ་བ་དང་། སྦྲང་གི་ཆུ་དང་། སྣ་ཡིས་བཏུང་བར་བྱས་ན་མཁྲིས་ནད་མིག་སེར་སེལ་བར་བྱེད་དོ། །
ལེ་བརྒན་རྩིའི་ཁུ་བ་དང་། དཱུར་བའི་ཁུ་བ་དང་། སེ་འབྲུའི་མེ་ཏོག་གི་ཁུ་བ་དང་གཅིག་ཏུ་བྱས་ནས་སྣར་བླུགས་ན་སྣ་ཁྲག་འཛག་པ་འཆད་དོ། །
ཀཥྛ་ཨུ་དུམ་བཱ་རའི་རྩ་བ་དང་འབྲས་ཀྱི་ཆུས་ཁ་ནས་ཁྲག་འཛག་པ་འཆད་པར་བྱེད་དོ། །
སེ་ཕ་ལི་ཀཱའི་རྩ་བ་ལྡང་ན་མགུལ་འགགས་སེལ་བར་བྱེད་དོ། །
ར་ཏའི་རྩ་བས་སོ་འཆའ་བ་སེལ་བར་བྱེད་དོ། །
བའི་མར་དང་། བའི་འོ་མ་དང་། སྡིག་པའི་རྐང་པ་བཅོས་ནས་རྐང་མཐིལ་ལ་མཉེ་བར་བྱས་ན།
སོ་འཆའ་བ་རྣམ་པར་སེལ་བར་བྱེད་དོ། །
ལ་ཕུག་གི་ས་བོན་དང་། པྲི་ཡང་ཀུ་དང་། ཙནྡན་དམར་པོ་དང་། རུ་རྟ་དང་བཏགས་ནས་དྲིལ་ཕྱིས་བྱས་ན།
ཁྱི་རྔོ་ལ་སོགས་པ་འཇོམས་པར་བྱེད་དོ། །
ཧ་རི་ཎའི་ཤ་སྐམ་པོ་སྲང་གཅིག་དང་། རའི་འོ་མ་དང་བཏུང་བར་བྱས་ན།
ཟད་བྱེད་ཀྱི་ནད་སེལ་བར་བྱེད་དོ། །
མ་ཧེའི་ཞོ་དང་འབྲས་ཟན་གྱི་བཟའ་བས།
བཙན་ཐབས་སུ་འཁྲུ་བ་སེལ་བར་བྱེད་དོ། །
འབྲས་ཟན་ཆུ་དང་བཅས་པ་གྲང་མོས་ཀྱང་དེ་བཞིན་དུ་སེལ་བར་བྱེད་དོ། །
རུ་རྟའི་ཤུན་པ་ཆ་གཉིས་དང་། ཕོ་བ་རིས་དང་། བུ་རམ་དང་། སྒོག་སྐྱ་རྣམས་ཆ་རེ་བའི་དར་བ་དང་། འཐུངས་ན་ལྟོ་འགྱིང་ས་པ་སེལ་ལོ། །
སྐྱུ་རུ་ར་དང་། པེ་པི་ལིང་དང་། ཙི་ཏྲ་ཀ་དང་། སྒེ་གཤེར་དང་། བུ་རམ་རྙིང་པ་དང་། མར་དང་སྦྲང་དང་། ཆ་མཉམ་དུ་དགོངས་ཀ་ཟོས་ན།
གློ་དང་དབུགས་མི་བདེ་བ་སེལ་ལོ། །
ཨ་རུ་རའི་ཕྱེ་མ་དང་། །
སྦྲང་གིས་ཀྱང་དེ་བཞིན་ནོ། །
སེང་ལྡེང་གི་ལོ་མ་དང་། ནས་དང་། ནས་ཀྱི་མྱུ་གུ་བཅའ་བར་བྱས་ན།
ལྟོ་བའི་ནད་སེལ་བར་བྱེད་དོ། །
སྒེ་གཤེར་དང་། ཟིར་དང་། ཞོའི་ཐུག་པ་ལན་ཚྭ་དང་བཅས་པ་འཐུངས་པས་རབ་ཏུ་ཚ་བའི་ཆུ་ནད་རྣམ་པར་སེལ་ལོ། །
ཀ་ར་དང་། ཡ་བཀྵ་ར་དང་ཆ་མཉམ་དུ་བཟའ་ཞིང་།
ཤོ་བྷ་ཛ་ནའི་ཙ་བའི་ཆང་འཐུངས་ན།
ཆུ་སོའི་རྡེའུ་འབྱིན་པར་བྱེད་དོ། །
ཨ་རུ་ར་དང་། ཙི་ཏྲ་ཀ་དང་། སྒེ་གཤེར་དང་། དར་བ་འཐུངས་ན་མཆེར་པ་སྐྲངས་པའི་ནད་སེལ་ལོ། །
ཟིར་དང་། བུ་རམ་བཟའ་བར་བྱས་ན།
ཚ་བ་སེལ་བར་བྱེད་དོ། །
ཡ་བཀྵ་ར་དང་། ཞོ་འཐུང་བར་བྱས་ན་བེ་སྣབས་འཁྲུ་བའི་ནད་སེལ་བར་བྱེད་དོ། །
ཚ་བ་གསུམ་དང་། བྱི་ཏང་ཀ་དང་། རྒྱམ་ཚ་དང་བཅས་པའི་ཐུག་པ་དྲོན་མོ་འཐུངས་ན།
མེ་འབར་བ་དང་། སྲིན་བུའི་ནད་སེལ་བར་བྱེད་དོ། །
ཨ་རུ་ར་དང་། བུ་རམ་གྱི་བཟའ་བས་འབྲུམ་ནག་གི་ནད་སེལ་བར་བྱེད་དོ། །
ཨ་རུ་ར་དང་། སྒ་སྐྱའི་བཟའ་བས་བེ་སྣབས་འཁྲུ་བའི་ནད་སེལ་ལོ། །
དཱུར་བ་དང་ཡུང་བ་བཏགས་ནས་བྱུགས་ན་རྔོ་ཤུ་སེལ་བར་བྱེད་དོ། །
འདི་ཡིས་དེ་བཞིན་དུ་མེ་དབལ་དང་། ཕོ་ལ་མིག་དང་། ཁྱིམ་ལ་སོགས་པའང་སེལ་བར་བྱེད་དོ། །
ཀཱ་ཤ་མ་ར་དྷའི་རྩ་བ་རང་སྐྱུར་ལ་བཏགས་ནས་ཀྱང་དེ་བཞིན་ནོ། །
བུ་རམ་དང་ཚ་བའི་མར་ཁུ་འཐུངས་ན་གློ་དང་དབུགས་གདུག་པ་སེལ་བར་བྱེད་དོ། །
ཨ་རྫུ་ནའི་ཤུན་པ་དང་། མར་ལ་སོགས་པ་ཟོས་ན་སྙིང་གི་ཟུག་རྔུ་སེལ་བར་བྱེད་དོ། །
ཀ་བེད་བསྲེགས་ལ་བུ་རམ་དང་བཟའ་བར་བྱས་ན།
ཁྲག་ཏུ་འཁྲུ་བ་སེལ་བར་བྱེད་དོ། །
མ་ཏུ་ལུང་ཀའི་ཁུ་བ་བུ་རམ་དང་བཏུང་བར་བྱས་ན་ཟུག་རྔུ་སེལ་བར་བྱེད་དོ། །
བུ་རམ་དང་བཅའ་སྒ་སྣར་བླུགས་ན།
ཆམ་པའི་ནད་ཐམས་ཅད་སེལ་བར་བྱེད་དོ། །
ཀ་ཏ་ཀྃ་དང་། སྦྲང་གིས་མིག་སྨན་བྱས་ན་མིག་ནད་ཐམས་ཅད་སེལ་བར་བྱེད་དོ། །
རང་སྐྱུར་དང་། འབྲུ་མར་དང་། རྒྱམ་ཚ་དང་། དཱུར་བའི་རྩ་བ་འཁར་བའི་ནང་དུ་མཉེས་ནས་མིག་སྨན་བྱས་ན་ཟུག་རྔུ་སེལ་བར་བྱེད་དོ། །
བུ་རམ་དང་། མར་ཟ་བར་བྱེད་ན།
རླུང་དང་། མཁྲིས་པ་དང་། བད་ཀན་དང་། མཛེ་ལ་སོགས་པ་རྣམ་པར་སེལ་བར་བྱེད་དོ། །
འབྲས་བུ་གསུམ་གྱི་ཕྱེ་མ།
མར་དང་། སྦྲང་དང་བཟའ་བར་བྱས་ན་ནད་ཐམས་ཅད་སེལ་བར་བྱེད་དོ། །
ཨ་རུ་རའི་ཕྱེ་མ་དང་། མར་དང་། སྦྲང་དང་། ཕྱི་དྲོའི་དུས་སུ་ལྡགས་ན།
རླུང་དང་། བད་ཀན་སེལ་བར་བྱེད་དོ། །
བཱ་ཤ་ཀའི་ཡན་ལག་ལྔ་དང་། ཆུ་དག་དང་། ཚངས་མ་དང་། པི་པི་ལིང་རྣམས་སྐམས་ནས་ཕྱེ་མར་བྱས་ཏེ།
རྒྱམ་ཚ་དང་། སྦྲང་དང་། རིལ་བུ་བྱས་ཏེ།
དེ་ནས་དགོངས་མོ་ཟོས་ན་བད་ཀན་རྣམས་སེལ་ཞིང་ཤིན་ཏུ་དབྱངས་སྙན་པར་བྱེད་དོ། །
ཚངས་མ་དང་། ཆུ་དག་དང་། བཅའ་སྒ་དང་། པི་པི་ལིང་དང་། ཨ་རུ་ར་དང་། བ་ཤ་ཀ་དང་། སེང་ལྡེང་རྣམས་སྦྲང་ལ་རིལ་བུ་བྱས་ནས་བཟའ་བར་བྱས་ན་དེ་ལྟ་བུའི་འབྲས་བུ་ཉིད་དོ། །
ལ་ཕུག་དང་། བཅའ་སྒ་དང་། ཨ་རུ་ར་དང་། རྒྱམ་ཚ་དང་ཆ་མཉམ་པོར་བཟའ་བར་བྱས་ན།
མ་ཞུ་བ་ཐམས་ཅད་སེལ་བར་བྱེད་དོ། །
སླེ་ཏྲེས་ཀྱི་ཁུ་བ་དང་། སྦྲང་འཐུང་བར་བྱས་ན་ཆུ་ནད་ཐམས་ཅད་སེལ་བར་བྱེད་དོ། །
འོ་མ་དང་། པི་པི་ལིང་གི་ཕྱེ་མ་མར་དང་། སྦྲང་དང་འཐུང་བར་བྱས་ན།
ཚ་བ་དང་། སྙིང་ནད་དང་། གློ་ལ་སོགས་པ་སེལ་བར་བྱེད་དོ། །
ལཛྫ་ལུ་དང་། ཤ་ར་པུང་ཀའི་རྩ་བ་འབྲས་ཁུ་གྲང་མོས་བཏགས་ནས་བྱུག་པར་བྱའོ། །
སླེ་ཏྲེས་ཀྱི་རྩ་བ་བཟའ་བར་བྱས་ན།
རྩ་ནང་གི་རྨ་འཚོ་བར་བྱེད་དོ། །
བཅའ་སྒ་དང་། ཡ་བཀྵ་ར་བཟའ་བར་བྱས་ན་ལྟོགས་པ་སེལ་བར་བྱེད་དོ། །
ཛ་ཡན་ཏའི་ས་བོན་དང་། ཕོ་བ་རིས་ཉི་མ་གསུམ་འཐུང་བར་བྱས་ན་སྡིག་པའི་ནད་འབྲུམ་ནག་སེལ་བར་བྱེད་དོ། །
འབྲས་བུ་གསུམ་དང་། རམས་དང་། ས་ནག་པོ་དང་། བྷྲྀཾ་ག་རཱ་ཛའི་ཁུ་བ་དང་། ཨ་མྲའི་ས་བོན་དང་། ལྕགས་ཀྱི་ཕྱེ་མ་རང་སྐྱུར་དང་བསྙལ་ནས་བསིང་བར་བྱའོ། །
དེ་ནས་གུ་གུལ་གྱིས་སྐྲ་ལ་བདུགས་ནས་དེ་ཡིས་མཉེ་བར་བྱའོ། །
དེ་ནས་ཞག་བདུན་བཅིངས་ནས་གཞག་པར་བྱའོ། །
སྐྲ་ཁ་བསྒྱུར་བའོ། །
རྨ་བྱའི་མཁྲིས་པ་དང་། བྷྲྀཾ་ག་རཱ་ཛའི་ཁུ་བ་དག་པའི་མར་ལ་བཙོས་ནས་སྣར་བླུགས་ན་ཞག་བདུན་གྱིས་སྐྲའི་མདོག་ནག་པོར་འགྱུར་རོ། །
པུ་ནར་ན་པ་དང་རཎྜ་དག་གི་ཐང་བཅུ་དྲུག་འགྱུར་གྱི་བར་དུ་ཆ་གཅིག་ལུས་ཀྱི་བར་དུ་བསྐོལ་བར་བྱའོ། །
དེ་ནས་བྷུཉྫ་དཀར་པོའི་ཕྱེ་མ་བླུགས་ནས་དཀྲུག་པར་བྱའོ། །
དེ་ནས་འབྲུ་མར་ཁམ་ཕོར་གང་དང་བཙོ་བར་བྱའོ། །
འདིས་སྐྲ་དང་མཉེས་པས་སྐྲ་ཁ་དོག་ནག་པོར་འགྱུར་རོ། །
བྷུ་མི་བི་དཱ་རཱི་དང་། ཚ་བ་གསུམ་དང་། མུ་ཟི་དང་མཉམ་པོ་ཕྱེ་མར་བྱས་ནས་སྡོང་བུའི་ནང་དུ་བཅུག་ནས།
སྡོང་བུ་ཁ་ཐུར་དུ་བསྟན་ནས་མེ་སྦར་ནས་རིམ་པར་ཚ་བའི་འབྲུ་མར་བླངས་ནས།
རྟག་ཏུ་ཐིགས་པ་གཉིས་སྣ་ཡིས་འཐུངས་ན།
སྐྲ་དཀར་དང་གཉེར་མ་དང་བྲལ་བར་འགྱུར་རོ། །
དེའི་ཁུ་བས་མཛེ་ལ་བྱུགས་ཤིང་མཉེས་ན་མཛེ་ནད་སེལ་བར་བྱེད་དོ། །
མར་གསར་པ་ཡིས་མཉེས་ནས་ལྡོང་རོས་དྲུག་ནམ་གཅིག་དང་བཅས་ཏེ་དངུལ་ཆུ་སྲང་གཅིག་དང་། ཤ་ལིང་རྩ་དང་། ལོ་ཎི་ཨའི་གོང་བུ་དང་། ལུགས་ཀོང་གི་ཁ་བཀབ་ནས།
བུམ་པའི་འཁྲུལ་འཁོར་གྱི་ནང་དུ་བྱེ་མ་དང་བཅས་པ་མེ་ལ་བསྲེག་པར་བྱའོ། །
དངུལ་ཆུ་བཅིང་བ་བཟའ་བར་བྱས་ན།
ཟད་བྱེད་ལ་སོགས་པའི་ནད་སེལ་བར་བྱེད་དོ། །
བའི་བེའུ་སྐྱེས་པའི་དང་པོའི་ལྕི་བ་བླངས་ནས་རིལ་བུ་བྱས་ཏེ་པིཎྜ་ཏ་ག་རའི་རྩ་བ་དང་མཉེས་ནས་བཅིང་བར་བྱའོ། །
སོར་གཅིག་ཟོས་ནས་དུག་ཟོས་ན་ཡང་གནོད་པར་མི་འགྱུར་རོ། །
ཛེ་མ་བུའི་ས་བོན་དང་། བཱི་ཛ་པཱུ་ར་ཀའི་ས་བོན་དང་། ཤ་རི་ཥའི་ས་བོན་དང་བཏགས་ནས་རའི་འོ་མ་ལ་བཙོ་བར་བྱས་ནས་མར་དང་བཟའ་བར་བྱས་ན།
ཟླ་བ་ཕྱེད་དུ་ལྟོགས་པར་མི་འགྱུར་རོ། །
སྐྱུ་རུ་ར་དང་། རུ་རྟ་དང་། ཨུཏྤ་ལ་དང་། སྤང་སྤོས་དང་། བཱ་ལ་དང་། དེ་རྣམས་ཀྱིས་བྱུགས་ན་སྐྲ་ས་བ་མོ་ཡང་ཚ་ན་མཐུག་པོར་འགྱུར་རོ། །
ཁྱིའི་མཆེ་བ་དུ་བའི་ནང་དུ་བསྲེགས་ནས་འོ་མ་དང་མར་དང་བཅས་པས་མཉེ་བར་བྱས་ན་སྐྲ་མ་སྐྱེས་པ་ཡང་སྐྱེ་བར་འགྱུར་རོ། །
ན་རི་ཀེ་ལའི་ཆུ་ལ་སྐྱེས་བུའི་དབང་པོ་ཅུང་ཟད་བར་དུ་བཞག་ནས་སུ་ར་སུ་ན་ཕྱེ་མ་བྱིན་ན་སྐྱེས་བུའི་དབང་པོའི་ཤུ་བའི་ནད་སེལ་བར་བྱེད་དོ། །
རྒྱལ་གྱི་ཟླ་བ་ལ་བྷྲྀཾ་ག་རཱ་ཛའི་རྩ་བ་རང་གི་ཁུ་བ་དང་སྦྱར་ནས་བྱུགས་ན་དེ་བཞིན་ནོ། །
ཀ་ར་བཱི་ར་དཀར་པོའི་འཁྲི་ཤིང་དང་། རྩངས་པའི་ཁྲག་གིས་མཉེ་བར་བྱས་ནས།
ཤྨ་ཐ་དང་། བྷྲྀཾ་ག་རཱ་ཛ་མ་ཉེས་ནས་རབ་ཏུ་བྱུགས་ན་ཡང་དེ་བཞིན་དུ་འགྱུར་རོ། །
ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་གཏུམ་པོ་ཁྲོ་བོ་ཆེན་པོའི་རྒྱུད་ལས།
ནང་འཕེལ་བ་གཞོམ་པའི་རིམ་པར་ཕྱེ་བ་སྟེ་བཅོ་བརྒྱད་པའོ།། །
།དེ་ནས་བཅོམ་ལྡན་འདས་ཀྱིས་བཀའ་སྩལ་པ།
ཨ་བ་ར་ཛི་ཀ་དཀར་པོའི་རྩ་བ་དང་། ཁུ་བ་རིལ་བུ་བྱས་ནས་ཐིག་ལེ་བྱས་ན་བུད་མེད་དབང་དུ་འགྱུར་རོ། །
པྲཧྨཱ་ད་ཎྜཱི་དང་། ཤུ་དག་དང་། རུ་རྟ་དང་། སྦྲང་ལིང་ག་ལ་བྱུགས་ནས་མཉེས་ནས་བུད་མེད་ལ་འདོད་པ་བྱས་ན་དབང་དུ་འགྱུར་རོ། །
བོང་བུའི་ཁུ་བ་དང་། ཆུ་སྐྱེས་ཀྱི་གེ་སར་བཏགས་ནས།
རྒྱལ་མཚན་ལ་བྱུགས་ཏེ་དཎྜ་ཨུཏྤལ་དང་། རུ་རྟ་དང་། གོ་ལ་བྱིན་ན་ཡང་དེ་བཞིན་དུ་འགྱུར་རོ། །
པྲདྨཱ་དཎྜཱི་དང་། བྱི་ཏཾ་ག་དང་། རུ་རྟ་དང་། ནཱ་ག་གེ་སར་དང་། གོ་ལ་བྱིན་ན་དབང་དུ་འགྱུར་རོ། །
བྱུགས་ནས་འདོད་པ་བྱས་ན་དབང་དུ་འགྱུར་རོ། །
བུ་ཆུང་སོ་མ་སྐྱེས་པའི་ལྕེ་བླངས་ཏེ།
གི་ཝང་དང་། བྷྲྀཾ་ག་རཱ་ཛ་དང་། སྐར་མ་རྒྱལ་ལ་རིལ་བུ་བྱས་ནས་ཐིག་ལེ་བྱས་ན་དབང་དུ་འགྱུར་རོ། །
གི་ཝང་གི་རང་བྱུང་གི་མེ་ཏོག་ལ་སྤངས་ནས་ཐིག་ལེ་བྱས་ན་དབང་དུ་འགྱུར་རོ། །
དུར་ཁྲོད་ཀྱི་དུ་བས་བདུགས་ནས་བུད་མེད་ལ་བསྣུན་ན་དབང་དུ་འགྱུར་རོ། །
མ་ཡཱུ་ར་ཤི་ཁ་དང་། བྱ་རོག་གི་ལྕེ་དང་། རོའི་མེ་ཏོག་རྙིང་པ་སྐམ་པོའི་ཕྱེ་མ་གང་གི་སྤྱི་བོར་བྱིན་པ་དེ་དབང་དུ་འགྱུར་རོ། །
བ་བླ་དང་བྱ་རོག་གི་བྲུན་བཏགས་ནས་བཟའ་བ་དང་བཏུང་བར་བྱིན་ན་དབང་དུ་འགྱུར་རོ། །
བིཥྞུ་ཀཱནྟའི་རྩ་བ་ལིང་ག་ལ་བྱུགས་ནས་དགའ་བར་བྱས་ན་དེ་བཞིན་ནོ། །
རྒྱུ་སྐར་རྒྱལ་ལ་དྷུ་ཏུ་རའི་རྩ་བ་དང་འབྲས་བུ་བླངས་ནས།
རྒྱུ་སྐར་སྐག་ལ་ཤུན་པ་བླངས།
ཧ་སྟ་ལ་ལོ་མ་བླངས།
ནག་པ་ལ་མེ་ཏོག་བླངས།
མཱུ་ལ་ལ་རྩ་བ་བླངས་ལ།
ཆ་མཉམ་པོར་ཕྱེ་མར་བྱས་ནས།
སྦྲང་དང་རིལ་བུ་བྱས་ནས།
རས་སྦངས་ཏེ་སྐམ་པོར་བྱའོ། །
གོ་ལ་བྱིན་ནས་ཕྱེ་མ་ཡིས་དབང་དུ་བྱེད་དོ། །
ཁྱི་སྨྱོན་པའི་རྐང་པ་གཡས་པའི་སོར་མོ་སོལ་བའི་མེ་ལ་བསྲེགས་ནས་གང་གི་མིང་བྲིས་ཏེ་ཆེ་གེ་མོ་ཁུག་ཅིག་ཅེས་པས་དེ་འོང་བར་བྱེད་དོ། །
དུ་བ་མེད་པའི་མེ་ལ་བསྲོ་བར་བྱའོ། །
མ་ཡཱུ་ར་ཤི་ཁ་དྲི་མ་ལྔའི་བཟའ་བ་ལ་སོགས་པ་བྱིན་ན་དབང་དུ་འགྱུར་རོ། །
ཨ་པ་ར་ཛི་ཏའི་རྩ་བ་སྐར་མ་རྒྱལ་ལ་བཏོན་ནས་རས་ལ་ཡང་དག་པར་བསྒོས་པའི་སྡོང་བུས་མིའི་ཐོད་པ་ལ་མིག་སྨན་དུ་བྱའོ། །
དེའི་མིག་སྨན་གྱིས་སྐྱེས་པ་དང་། བུད་མེད་དབང་དུ་འགྱུར་རོ། །
དཎྜ་ཨུཏྤ་ལའི་རྩ་བ་དང་། དྲི་མ་ལྔ་དང་བྱིན་ན་དབང་དུ་བྱེད་པར་འགྱུར་རོ། །
པི་ཌཾ་ག་དང་། ཏ་ག་ར་དང་། རུ་རྟ་ཆང་དང་བྱིན་ན་མི་འདོད་པ་ཉམས་པར་བྱེད་དོ། །
ལྡོང་རོས་དང་། ནག་གེ་སར་ཕྱེ་མ་དང་། པྲི་ཡང་ཀུ་དང་། གི་ཝང་རྣམས་ཀྱིས་མིག་སྨན་བྱས་ན་དབང་དུ་བྱེད་དོ། །
གླ་བ་དང་། ལཛྫ་ལུ་དང་། དྷུ་ཏུ་ར་དང་། ས་ཧ་དེ་བ་དང་རྣམས་ཀྱིས་ཐིག་ལེ་བྱས་ན།
འཇིག་རྟེན་གསུམ་པོ་དབང་དུ་བྱེད་དོ་ཞེས་ཏེ།
ཨོྃ་ཙ་ལ་ཅི་ཏེ། །
ཙི་ལི་ཙི་ལི་ཙུ་ལུ་ཙུ་ལུ་ཙེ་ཏོ་མུཉྩ་མུཉྩ་སྭཱ་ཧཱ།
རང་གི་ལིང་གའི་སྟེང་དུ་ཀར་བཱིར་དམར་པོའི་མེ་ཏོག་བཞག་ནས་སྟོང་ཕྲག་གཅིག་བཟླས་པར་བྱའོ། །
མིང་གི་མཐའ་བརྟེན་ནས་སོ། །
གང་གི་མདུན་དུ་སྔགས་བཟླས་ནས་ཟངས་མའི་ཁབ་ཀྱིས་ཕུག་ནས་བསྐོར་བས་དེ་དབང་དུ་འགྱུར་རོ། །
སྔོན་བསྙེན་པ་སྟོང་ཕྲག་བཅུ་མིང་དང་བྲལ་བར་བྱས་ནས།
ན་མཿཙཎྜཱ་ལི་ཆེ་གེ་མོ་བ་ཤཱི་ཀུ་རུ་སྭཱ་ཧཱ།
བསྙེན་པ་དང་བཅས་པས་དུར་ཁྲོད་ཀྱི་ཐལ་བ་ནག་པོའི་བཅུ་བཞི་ལ་བརྒྱ་རྩ་བརྒྱད་མངོན་པར་བསྔགས་ནས།
བུད་མེད་སྤྱི་བོར་བྱིན་ན་དབང་དུ་འགྱུར་རོ། །
རའི་ལིང་ག་བླངས་ནས་རྐེད་པ་ལ་དུར་ཁྲོད་ཀྱི་སྲད་བུས་བཅིང་བར་བྱའོ། །
ཡང་ན་རྩངས་པའི་མཇུག་མ་བཅིངས་ན་ཁམས་འཛིན་པར་འགྱུར་རོ། །
མཆོག་ཏུ་བདེ་བའི་ཡིད་གཅིག་པུས་མེེ་ཐུ་ན་བྱ་སྟེ་བརྟན་པའི་སྦྱོར་བས་སོ། །
རྟག་ཏུ་སེམས་མེད་པ་བཞིན་དུ་གྱུར་ནས།
ཁམས་མཆོག་ཏུ་འཆིང་བར་བྱེད་དོ། །
མཱུ་ལཾ་སི་ཏ་ཀོ་ཀི་ལཱ་ཁྱ་སྱ། །
ཡང་ན་དྷུ་ཏུ་ར་གོས་དང་བྲལ་ཞིང་མདོམས་དཀྲིས་དང་བྲལ་སྤ་གྲོལ་བས་བཏོན་ནས་བཅིངས་ན་ཁམས་འཆིང་བར་བྱེད་དོ། །
བྱི་ལ་ནག་པོའི་རྐང་པའི་རུས་པ་བཅིངས་ན་ཁམས་འཆིང་བར་བྱེད་དོ། །
ཤར་པུང་ཥཱ་དཀར་པོའི་རྩ་བས་བཅིངས་ན་ཡང་ཁམས་འཆིང་བར་བྱེད་དོ། །
ས་ཎ་མཱུ་ལ་དང་། གོ་ལ་ལ་གལ་ཏེ་ན།
སུ་ར་སུ་ན་ན་ཀ་ཟོས་ནས་ནས་མི་ཐུ་ན་སྔོན་བཞིན་བྱས་ན་ཁམས་འཆིང་བའི་མཆོག་གོ། །
འཇམ་འབྲས་ཀྱི་ནང་བྲུས་ནས་དངུལ་ཆུས་བཀང་ནས་རྐེད་པ་ལ་བཅིངས་ན་ཁམས་འཛིན་པར་འགྱུར་རོ། །
དེ་བཞིན་དུ་ཕག་གི་ཚིལ་གྱིས་ཡར་ཀའི་བལ་དཀར་པོ་ལ་སྡོང་བུ་བྱས་ནས་མིག་སྨན་བྱས་ན་ཁམས་འཆིང་ངོ་། །
སའི་འཁྲི་ཤིང་ག་བྱམསསྡོང་བུ་ལ་ཏིལ་གྱི་འབྲུ་མར་བསྲེག་པར་བྱའོ། །
ཁམས་འཆིང་བར་བྱེད་དོ། །
སའི་འཁྲི་ཤིང་ཕྱེ་མར་བྱས་ནས་ཏིལ་གྱི་འབྲུ་མར་གུར་གུམ་གྱིས་ར་ཁུ་དང་བཙོས་ནས།
དེ་ཡིས་རྐང་པ་ལ་མཉེས་ན་ཁམས་འཆིང་ངོ་། །
སྦལ་པའི་ཞག་དང་སྡིག་པ་དག་རའི་འོ་མ་དང་སྦྱར་ནས་དེས་རྐང་པ་ལ་བྱུགས་ན་ཁམས་འཆིང་ངོ་། །
ཀཱ་ཀ་ཇི་གྷ་དཀར་པོའི་རྩ་བ་དང་། པདྨ་དཀར་པོ་ཀེ་ཤ་ར་སྦྲང་དང་ལྟེ་བར་བྱུགས་ན་ཁམས་འཛིན་ནོ། །
གླང་གི་རྭ་གྱེན་དུ་སྐྱེས་པ་བླངས་ནས་བདར་ཏེ།
ལིང་ག་ལ་བྱུགས་ན་ལིང་ག་གྱེན་དུ་བྱེད་དོ། །
ཀ་པི་ཀཙྪའི་རྩ་བ་བདར་ནས་རའི་ཆུ་དང་བཏགས་ནས་ལིང་ག་ལ་བྱུགས་ནས་མཉེས་ན་མཁྲང་པོར་བྱེད་དོ། །
ལན་གཉིས་སམ་གསུམ་དུའོ། །
ཆུ་དྲོན་མོས་བཀྲུས་ན་ཞིང་ར་འགྱུར་རོ། །
འགྲོན་བུའི་ནང་དུ་དངུལ་ཆུས་བཀང་ནས་ཁར་བཅུག་ན་ཁམས་འཆིང་ངོ་། །
རའི་ཆུ་དང་། ཨིཎྜ་བཱ་རུ་ཎཱི་ཉི་མ་བདུན་དུ་སྤང་བར་བྱའོ། །
དེས་མཉེས་ན་ལིང་ག་གྱེན་དུ་བྱེད་དོ། །
ཌོ་ཥ་ཎིའི་རྩ་བ་དང་། ཀ་མ་ཅིའི་རྩ་བ་དང་། དྷུ་ཏུ་རའི་ས་བོན་དང་། ཀསྟུ་ར་དང་མཉེས་ནས་ལིང་ག་ལ་བྱུགས་ནས་བུད་མེད་ལ་འཁྲིག་པ་བྱའོ། །
རྒྱམ་ཚ་དང་ཚ་ལ་དང་། ཀསྟུ་ར་དང་། གྷོ་ཥའི་ཕྱེ་མ་སྦྲང་དང་བྱུགས་ན་ཡང་དེ་བཞིན་ནོ། །
ཕུག་རོན་གྱི་བྲུན་དང་། སྦྲང་ལིང་ག་ལ་བྱུགས་ནས་འདོད་པ་བྱས་ན་བུད་མེད་འཛག་པར་བྱེད་དོ། །
ཀ་མ་ཙིའི་རྩ་བ་དང་། གོ་ལ་བུད་མེད་དང་དགའ་བའི་དུས་སུ་ཟོས་ན་དེ་འཛག་པར་བྱེད་དོ། །
བསེ་ཡབ་སྨིན་པ་དང་། ལ་སི་ཀཾ་དང་། རྒྱམ་ཚ་དང་བསྲེས་ནས་རང་གི་མཛུབ་མོ་ལ་བྱུགས་ནས་དེའི་བྷ་གའི་རྡོ་རྗེ་དབྱིངས་ཀྱི་དབང་ཕྱུག་མའི་རྩ་ལ་ཇི་སྲིད་བསྐྱོད་པས་དེ་འཛག་པར་བྱེད་དོ། །
ག་པུར་དང་། ཚ་ལ་དང་། དངུལ་ཆུ་དང་། ཧ་སྟི་པི་པི་ལིང་དང་། སྦྲང་གིས་བྱུགས་པས་བུད་མེད་འཛག་པར་བྱེད་དོ། །
རཱ་མ་དུ་ཏིའི་རྩ་བ་དང་། ལོ་མ་དང་བཅས་པ་ལིང་ག་ལ་མཉེས་ནས་མེེ་ཐུན་བྱས་པས་བུད་མེད་འཛག་པར་བྱེད་དོ། །
ཛ་ཡན་ཏིའི་རྩ་བ་དང་བཏགས་ནས་འབྲས་ཀྱི་ཆུ་དང་བསྲེས་ནས་རྡུལ་དང་ལྡན་པའི་སྐྱེ་གནས་ལ་བྱུགས་ན་མོ་ཤམ་དུ་ཐེ་ཚོམ་མི་ཟའོ། །
པ་ལཱ་ཤའི་ས་བོན་མཉེས་ནས་བྱུགས་ནས།
སྦྲང་དང་མར་གསར་པའི་བཏུང་བ་དང་། ཙི་ཏྲ་དམར་པོས་མོ་ཤམ་དུ་ཐེ་ཚོམ་མེད་དོ། །
ཆག་པ་དང་། ཕྱེ་མ་ལེབ་ཀྱི་ཕྱེ་མས་སྐྱེ་གནས་ལྷད་པ་ལ་བྱིན་ན་མ་ཁྲད་པོར་འགྱུར་རོ། །
ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་གཏུམ་པོ་ཁྲོ་བོ་ཆེན་པོའི་རྒྱུད་ལས།
ཁམས་བཅིང་བ་ལ་སོགས་པའི་རིམ་པར་ཕྱེ་བ་སྟེ་བཅུ་དགུ་པའོ།། །
།དེ་ནས་བཅོམ་ལྡན་འདས་མས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
སྔགས་དང་འཁྲུལ་འཁོར་སོགས་མཁས་པའི། །
སྣ་ཚོགས་དབྱེ་བ་གསུངས་པ་དང་། །
ཁྱབ་བདག་དེ་བཞིན་ངོ་མཚར་དང་། །
རླུང་གི་སྦྱོར་བ་མ་ལུས་དང་། །
དེ་བཞིན་དུས་ཀྱི་མཚན་ཉིད་དང་། །
གཞན་ཡང་བདག་ནི་ཉན་པར་འཚལ། །
རང་གཟུགས་ལུས་ཀྱི་འཁྲུལ་འཁོར་གྱིས། །
ད་ལྟ་བཀའ་དྲིན་མཛད་དུ་གསོལ། །
དེ་ནས་བཅོམ་ལྡན་འདས་ཀྱིས་བཀའ་སྩལ་པ།
ལྷ་མོ་ལེགས་སོ་ལེགས་མཛད་ནས། །
གང་འདིར་ཁྱོད་ཀྱིས་གསོལ་བཏབ་པ། །
ཀུན་གྱི་རྣམ་པར་ཤེས་བསྡུས་པ། །
དེ་ནས་བདག་གིས་རབ་བཤད་བྱ། །
ཨོྃ་ཛྭཱ་ལཱ་ཀ་རཱ་ལ་བ་ད་ནེ།
ཧ་ས་ཧ་ས།
ཧ་ལཱ་ཧ་ལ་བཛྲེ་སུ་བཛྲེ་སྦ་ར་སྦ་ར།
སྥཱ་ར་ཡ་སྥཱ་ར་ཡ།
སརྦ་མེ་གྷ་བཱ་ཏ།
པྲྀཥྚིཾ་སྟམྦྷ་ཡ།
སྟམྦྷ་ཡ།
སྤོ་ཊ་ཡ་སྤོ་ཊ་ཡ།
ཡཿཡཿཡཿསརྦ་པཱ་ནཱི་ཡཾ་ཤོ་ཥ་ཡ།
ཤོ་ཥ་ཡ་ཧཱུྃ་ཕཊ།
སྔགས་འདི་བཟླས་ནས་ནམ་མཁའ་ལ་ཁྲོ་བོའི་ལྟ་བས་བལྟ་བར་བྱའོ། །
རླུང་དང་སྤྲིན་ལ་སོགས་པ་འཇིག་པར་བྱེད་དོ། །
ཨོྃ་ཕེ་ཊ་ཀཱ་ར་ཕེཾ་ཕེཾ་ཧ་ཧ་ཧཱ་ཧཱ་ཕཊ།
དུར་ཁྲོད་དུ་རོལ་པའི་སྔགས་སོ། །
ཨོྃ་སརྦ་བིདྱཱ་དྷི་པ་ཏ་ཡེ།
བ་ར་ཡནྟྲ་མནྟྲ།
ནཱ་ཤ་ནེ་སརྦ་ཌཱ་ཀི་ནཱི་ནཱཾ།
ཏྲཱ་ས་ཡ་ཏྲཱ་ས་ཡ།
བནྡྷ་ཡ་བནྡྷ་ཡ།
མུ་ཁཾ་ཀཱི་ལ་ཡ་ཀཱི་ལ་ཡ་ཧཱུྃ་ཕཊ།
ཞེས་པ་ནི་གྲོང་ཁྱེར་དུ་འཇུག་པའི་སྔགས་སོ། །
ཨོྃ་ཧི་ལི་ཧི་ལི་ཕུཿཕུཿ།
ཞེས་པ་འདིས་ས་ལ་མངོན་པར་བསྔགས་ནས་རྡུལ་གྱིས་གཏོར་ན་སྦྲུལ་འབྲོས་པར་འགྱུར་རོ། །
མ་མྨཱ་མ་མྨཱ།
ཞེས་བརྗོད་ན་སྟག་འབྲོས་པར་འགྱུར་རོ། །
བེ་དུ་ཨཱ་པེ་དུ་ཨཱ།
ཞེས་པ་འདིས་གླང་པོ་ཆེ་འབྲོས་པར་འགྱུར་རོ། །
ཏེ་ལླི་ཨཱ་ཏེ་ལླི་ཨཱ།
ཞེས་པ་འདིས་བསེ་འབྲོས་པར་འགྱུར་རོ། །
ཨོྃ་ཧྲཱིཾ་ཕ་ཊུ་ཀ་ནཱ་ཐ་ཙཎྜ་ལ་ཧཱ་རོ་ཥ་ཎ་ཧཱུྃ་ཕཊ།
ཞེས་པས་ལག་པ་གཡོན་པའི་སྡིགས་མཛུབ་ཀྱིས་བརྡུངས་པས་ཁྱི་འབྲོས་པར་འགྱུར་རོ། །
ཨོྃ་ཡ་མཱནྟ་ཀ་ཧྲཱིཿཥྜཱིཿཧཱུྃ་ཧཱུྃ་ཕཊ་ཕཊ།
ཏྲཱ་ས་ཡ་ཏྲཱ་ས་ཡ།
ཙཎྜ་པྲ་ཙཎྜ་ཧཱུྃ་ཕཊ།
ཞེས་པ་འདིས་མ་ཧེ་འབྲོས་པར་འགྱུར་རོ། །
ཨོྃ་ཡ་མ་མར་ད་ནི་མཱརྔ་ཡ་མཱརྔ་ཡ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ།
ཞེས་པ་འདིས་སྡིག་པའི་ནད་འབྲོས་པར་འགྱུར་རོ། །
ཨོྃ་ཀྲོ་དྷ་ནེ་སཾ་ཀྲོ་དྷ་ནེ་བྷེ་ད་ནཱ་ཡ་ཧཱུྃ་ཕཊ།
ཆུ་ལ་མངོན་པར་བསྔགས་ནས་བྱིན་ན་ཟུག་རྔུ་འབྱིན་པར་འགྱུར་རོ། །
ཨོྃ་སཾ་ཏྲཱ་ས་ནེ་མོ་ཧ་ནཱ་ཡ་ཧཱུྃ་ཕཊ།
ཞེས་པ་འདིས་སྤྱི་བོར་བཅིངས་ན་སྲང་བར་འགྱུར་རོ། །
ཨོཾ་ཨ་ཙ་ལེ་སཾ་ཙ་ལེ་ཆེ་གེ་མོ་མུ་ཁཾ་ཀཱི་ལ་ཡ་ཧཱུྃ་ཕཊ།
སྤྲ་ཚིལ་ལས་གཟུགས་བརྙན་སོར་བཞི་པ་བྱས་ནས།
གྲོ་ག་ལ་བ་བླས་བྲིས་ནས་དེའི་བར་བཙུག་ན་ཕུར་བུས་འདེབས་པར་འགྱུར་རོ། །
ལམ་གྱི་བཞི་མདོར་བརྐོས་ནས་སྦས་ན་ཕྱིར་རྒོལ་གྱི་ཁ་ཕུར་བུས་བཏབ་པར་འགྱུར་རོ། །
ཨོྃ་སརྦ་མཱ་ར་བྷཉྫ་ནེ་ཆེ་གེ་མོ་རྐང་པ་ལ་ཀཱི་ལ་ཡ་ཧཱུྃ་ཕཊ།
སྔོན་མ་བཞིན་དུ་སྙིང་གར་བཅུག་ན་རྐང་པ་དག་ཕུར་བུས་བཏབ་ནས་འགྲོ་བ་དང་འོང་བ་རངས་པར་འགྱུར་རོ། །
ཨོྃ་བི་ཀྲྀ་ཏཱ་ནན་པ་རབ་ལ་བྷཉྫ་ནེ།
བྷཉྫ་ཡ་བྷཉྫ་ཡ།
སྟམྦྷ་ཡ་སྟམྦྷ་ཡ།
བཛྲ་པཱ་ཤེ་ན་ཆེ་གེ་མོའི་དམག་གི་སྡེ་བནྡྷ་བནྡྷ།
སྟམྦྷ་ཡ་སྟམྦྷ་ཡ་ཧཱུྃ་ཕཊ།
ཁཿགཿཧཱ་ཧཱ་ཧཱི་ཧཱི་ཕེཾ་ཕེཾ།
ཨོྃ་ཙཎྜ་མ་ཧཱ་རོ་ཥ་ཎ་ཧཱུྃཕཊ།
སྔོན་མ་བཞིན་དུ་རབ་ཏུ་བཅུག་ན་དམག་དཔོན་གྱི་ཡན་ལག་བརྒྱད་ལ་ཕུར་བུས་བཏབ་པར་འགྱུར་རོ། །
མེ་ཐབ་ཀྱི་འོག་ཏུ་བརྐོས་ནས་མགོ་ཐུར་དུ་བསྟན་ནས་སྦས་ན་ཕ་རོལ་གྱི་དམག་ཚོགས་འོང་བ་རེངས་པར་འགྱུར་རོ། །
ཨོྃ་ད་ཧ་ད་ཧ།
པ་ཙ་པ་ཙ།
མ་ཐ་མ་ཐ།
ཛྭ་ར་ཛྭ་ར།
ཛྭཱ་ལ་ཡ་ཛྭཱ་ལ་ཡ།
ཤོ་ཥ་ཡ་ཤོ་ཥ་ཡ།
གྲྀཧྞ་གྲྀཧྞ།
ཛྲ་ལ་ཛྭ་ལ།
ཨོ་ཙཎྜ་མ་ཧཱ་རོ་ཥ་ཎ་ཧཱུ་ྃཕཊ་སྭཱ་ཧཱ།
དུར་ཁྲོད་ཀྱི་གོས་ལ་དུག་དང་། སྐེ་ཚེས་གཟུགས་བརྙན་སོར་བརྒྱད་པའི་ཚད་ཀྱི་ལྷ་སྦྱིན་བྲིས་ལ་ཕྲེང་བའི་སྔགས་ཀྱིས་བསྐོར་ནས།
སྤྲ་ཚིལ་གྱི་གཟུགས་བརྙན་གྱི་སྙིང་གར་བཅུག་ནས།
ཤི་རི་ཁཎྜའི་ཤིང་གི་རང་བཞིན་གྱི་ནང་དུ་གཞུག་པར་བྱའོ། །
དེ་ནས་ཨོྃ་ཙཎྜ་མ་ཧཱ་རོ་ཥ་ཎ་ཆེ་གེ་མོ་ཛྭ་རེ་ཎ་གྲྀཧྟཱ་པ་ཡ་ཧཱུྃ་ཕཊ།
ཞེས་བཟླས་ནས་དུར་ཁྲོད་ཀྱི་མེ་ལ་བདུག་པར་བྱའོ། །
ཡང་ན་སེང་ལྡེང་དང་རག་ཆུང་གི་མེ་ལའོ། །
དགྲ་བོ་རིམས་ཀྱིས་ཟིན་པར་འགྱུར་རོ། །
ཨོྃ་ཛ་ཡ་ཛ་ཡ་པ་རཱ་ཛ་ཡ་ནི་ར་ཛི་ཏེ་ཡ་ནྟྲེ་ཧཱི་ཧཱི།
ཧཱ་ཧཱ།
སྤོ་ཊ་ཡ་སྤོ་ཊ་ཡ།
ཨུ་ཙྪཱ་ཊ་ཡ་ཨུཙྪཱ་ཊ་ཡ་ཤཱིགྷྲྃ་ཀརྨ་ཀུ་རུ།
ཀུ་རུ།
རཀྵ་རཀྵ།
ཨོཾ་ཅེ་ཎྜ་མ་ཧཱ་རོ་ཥ་ཎ་ཧཱུྃཕཊ།
དུར་ཁྲོད་ཀྱི་གོས་ལ་བྲིས་ནས་སྐུད་པ་སྔོན་པོས་ལན་བརྒྱད་དཀྲིས་ནས་དཔུང་པའམ་མགུལ་པའམ།
མགོའམ།
རྐེད་པ་ལ་བཏགས་ན་ཕ་རོལ་གྱི་འཁྲུལ་འཁོར་གྱི་མཐུ་མེད་པར་འགྱུར་རོ། །
ཨོྃ་ཅེཎྜ་མ་ཧཱ་སེ་ན་གྲ་ས་གྲ་ས།
ཁ་ཁ་ཁཱ་ཧི་ཁཱ་ཧི།
ཤོ་ཥ་ཡ་ཤོ་ཥ་ཡ།
མ་ར་མ་ར།
མཱ་ར་ཡ་མཱ་ར་ཡ།
ཆེ་གེ་མོ་ཧཱུྃ་ཕཊ།
དུར་ཁྲོད་ཀྱི་རས་ལ་སྔོན་བཞིན་དུ་བྲིས་ནས།
གཟུགས་བརྙན་གྱི་ནང་དུ་བཅུག་ནས།
མིའི་རུས་པའི་ཕུར་བུ་སོར་གཅིག་པའི་ཚད་དམ།
ཡང་ན་ལྕགས་ཀྱི་ཕུར་བུས་བཏབ་ནས།
དུར་ཁྲོད་དུ་ས་བརྐོས་ནས་མགོ་ཐུར་དུ་བསྟན་ནས་སྦས་ན།
ཞག་བདུན་གྱིས་འཆི་བར་འགྱུར་རོཨོྃ་ཙཎྜ་མ་ཧཱ་རོ་ཥ་ཎ་ཆེ་གེ་མོ་ཨུཙྪཱ་ཊ་ཡ་ཧཱུྃཕཊ།
ནིམ་པ་དང་། བྱ་རོག་གི་ཚི་ལུ་བླངས་ནས་དུར་ཁྲོད་ཀྱི་མེ་ལ་བསྲེགས་ནས།
ཐལ་བ་ལ་མངོན་པར་བསྔགས་ནས་སྒོ་ལ་གཏོང་ནས་རྔ་མོའི་སྟེང་དུ་བསྐྱོན་ནས་མགུལ་པ་ཞགས་པས་བཅིངས་ནས་ལྷོ་ཕྱོགས་སུ་ཁྱེར་བར་བསམ་པར་བྱའོ། །
སྐྲོད་པར་བྱེད་དོ།
ཨོྃ་དྭེ་ཥ་ཎེ་དྭེ་ཥ་བཛྲེ་ཆེ་གེ་མོ་དང་ཆེ་གེ་མོ་རྣམ་པར་ཞེ་སྡང་བར་གྱིས་ཤིག ཨོྃ་ཙཎྜ་མ་ཧཱ་རོ་ཥ་ཎ་ཧཱུྃཕཊ།
ཁྱི་གཉིས་འཐབ་པའི་རྡུལ་བླངས་ནས་ལག་པ་གཡས་པས་གཟུགས་བརྙན་གཉིས་ལ་བསྣུན་ན་ཕན་ཚུན་དུ་ཞེ་སྡང་བར་བྱེད་དོ།
ཨོྃ་ཙཎྜ་མ་ཧཱ་རོ་ཥ་ཎ་ཧྲཱྃ་ཧྲཱིྃ་ཧྲཱྃ་གྷོ་ར་རཱུ་པེ།
ཙ་ཊ་ཙ་ཊ།
པྲ་ཙ་ཊ་པྲ་ཙ་ཊ།
ཧ་ན་ཧ་ན།
གྷཱ་ཏ་ཡ་གྷཱ་ཏ་ཡ།
ཀ་ཧ་ཀ་ཧ།
པྲ་སྤུ་ར་པྲ་སྤུ་ར་ཡ།
པྲ་སྤཱ་ར་ཡ་པྲ་སྤཱ་ར་ཡ།
ཀཱི་ལ་ཡ་ཀཱི་ལ་ཡ།
ཛམྦྷ་ཡ་ཛམྦྷ་ཡ།
སྟམྦྷ་ཡ་སྟམྦྷ་ཡ།
ཆེ་གེ་མོ་ཧཱུྃཕཊ།
གྲོག་ལ་རུས་སྦལ་ལེ་བརྒན་རྩིས་ཡང་དག་པར་བྲིས་ནས་སོར་དྲུག་པའི་རྐང་པ་བཞི་པོ་རྣམས་ལ་ཧྲི་ཡིག་དང་། ཁའི་ནང་དུ་པིཾ་གི་ཡི་གེ་དང་ལྟོ་བར་ཧྲིཾ་གཉིས་བྲིས་ནས་རྒྱབ་ཏུ་དབང་དུ་བྱ་བའོ། །
ཕྱི་ནས་ཕྲེང་བའི་སྔགས་ཀྱིས་ཡང་དག་པར་བསྐོར་ནས་མཆོད་པ་དང་། བསྟོད་པ་ཡང་དག་པར་བརྩམ་པར་བྱའོ། །
སོ་ཕག་གི་སྟེང་དུ་བཞག་ནས་རུས་སྦལ་གྱི་ཁོག་པས་དགབ་པར་བྱའོ། །
སྲད་བུ་དམར་པོས་དཀྲི་བར་བྱའོ། །
རྐང་པ་དག་ཕྱིས་པའི་གོས་གཞུག་པར་བྱའོ། །
རྐང་པ་གཡོན་པས་བསྣུན་ཞིང་ཆེ་གེ་མོ་བདག་གི་དབང་དུ་གྱིས་ཤིག་ལན་བདུན་གྱིས་དགྲ་བོ་ཁ་བཅིངས་པར་འགྱུར་རོ། །
ཨོྃ་ཅི་ལི་མི་ལི་ལ་ལི་ཏེ་ཧཱུྃ་ཕཊ།
མིག་ཟིམ་བུར་ལྟ་བར་བྱེད་དོ། །
ཨོྃ་ཙྪྭཱཾ་ཙྪྭཱིཾ་ཙྪཱཾ་ཤོ་ཥ་ཡ་ཤོ་ཥ་ཡ་དྷཱ་རཾ་བནྡྷ་བནྡྷ།
ཨོྃ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ།
བའི་རུས་པའི་ཕུར་བུ་སོར་བདུན་གྱི་ཚད་ལ་ལན་བརྒྱ་རྩ་བརྒྱད་མངོན་པར་བསྔགས་ནས་བ་ལང་ལྷས་སུ་བརྐོས་ནས་སྦས་ནའོ་མི་མེད་པར་འགྱུར་རོ།
ཨོྃ་བཛྲཱི་ཎི་བཛྲི་པཱ་ཏ་ཡ་སུ་ར་པ་ཏི་རཱ་ཛྙཱ་པ་ཡ་ཏི།
ཛྭཱ་ལ་ཡ་ཛྭཱ་ལ་ཡ།
ཨོྃ་ཙཎྜ་མ་ཧཱ་རོ་ཥ་ཎ་ཧཱུྃཕཊ།
གྲོག་མཁར་གྱི་སའི་རང་བཞིན་གྱི་རྡོ་རྗེ་ལ་བརྒྱ་རྩ་བརྒྱད་མངོན་པར་བསྔགས་ནས་ཚོང་འདུས་སུ་སྦས་ན་པ་ཎཾ་ཉམས་པར་འགྱུར་རོ། །
ཨོྃ་ཧཱིཾ་ཀླཱིཾ་ཏྲི་མུཾ་ཡ་མ་མ་ཐ་ནེ།
ཨཱ་ཀཌྡྷྱ་ཨཱ་ཀཌྡྷྱཀྵོ་བྷ་ཡ་ཀྵོ་བྷ་ཡ།
སརྦ་ཀརྨ་བྲ་སཱ་དྷ་ནེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
གྲོག་ལ་ལྷ་ཞལ་གཅིག་ཕྱག་གཉིས་པ་གུར་གུམ་གྱི་མདོག་ལྟ་བུ་ཞགས་པ་དང་ལྕགས་ཀྱུ་ཕྱག་ན་བསྣམས་པ་འདོད་པའི་མདངས་ཅན་འཇིགས་པའི་ཡན་ལག་ལ།
ཚིལ་དང་། ཆང་དང་། ལེ་བརྒན་རྩི་དང་། ཁྲག་དང་། བུད་མེད་ཀྱི་རྡུལ་དང་རྣམས་ཀྱིས་བསྟེན་པའི་སྔགས་ཀྱི་ཡི་གེ་རྣམས་ཏེ།
ཨོྃ་ཤི་ར་སི་ཧྲཱི་ཧྲི་དི་ཀླཱིཾ་ནཱ་བྷོོ་ཏྲཾ་མེ་ཌྷེ།
དེ་ནས་ཕྲེང་བའི་སྔགས་ཀྱིས་བསྐོར་ནས་སྲད་བུ་དམར་པོས་ཡང་དག་པར་དཀྲིས་ནས་བུད་མེད་དང་སྐྱེས་པའི་ཐོད་པ་ཁ་སྦྱར་གྱི་ནང་དུ་བཅུ་གནས།
མར་དང་སྦྲང་གིས་བཀང་ནས།
སྤྲ་ཚིལ་གྱིས་དྲིལ་ནས་སྲད་བུ་དམར་པོས་དཀྲིས་ནས་ས་ལ་སྦས་ཏེ།
མགོ་བོའི་གནས་ལ་རྐང་པ་གཡོན་པས་མནན་ནས་བཟླས་པར་བྱའོ། །
སྟོང་ཕྲག་ཉི་ཤུ་རྩ་ལྔས་གྲོང་ཁྱེར་བསྐྱོད་པར་འགྱུར་རོ། །
ཨོྃ་ཨཱ་ཀནྜྷྱ་ཨ་ཀཊྡྷྱ།
མོ་ཧ་ཡ་མོ་ཧ་ཡ།
ཆེ་གེ་མོ་མེ་བ་ཤཱི་ཀུ་རུ་སྭཱ་ཧཱ།
ལྟོ་བའི་སྲིན་བུ་ཞིབ་མོ་ཕྱེ་མར་བྱས་ནས།
ཤུ་ཀྲ་དང་། མིང་མེད་ཀྱི་ཁྲག་དང་། རིལ་བུ་བྱས་ནས་མངོན་པར་བསྔགས་ནས་བཟའ་བ་དང་བཏུང་བར་བྱིན་ན་དབང་དུ་བྱེད་པར་འགྱུར་རོ། །
འཕུར་བཞིན་པའི་སྦྲང་མའི་གཤོག་པ་དང་། སོའི་རྒྱལ་པོ་གཉིས་དང་། རོའི་མེ་ཏོག་སྙིང་པོའི་ཕྱེ་མའི་ཕྱེ་མས་ཡན་ལག་དང་། རྐང་པ་ལ་བྱུགས་ན་འགྲོ་འཕྲོ་ལ་བརྒྱལ་བར་འགྱུར་རོ། །
ཨོཾ་ཤྭེ་ཏ་གྲྀ་དྷྲ་ཎི་ཁཱ་ཧི་པི་ཥཾ་ཙ་རུ་ཥཾ་ཙ་རུ་ཥི་ཎི་ཁཿཁཿཁཿཧཿཧཿཧཿསཿསཿསཿ།
ཨོཾ་ཙཎྜ་མ་ཧཱ་སེ་ནཱ་ཛྙཱ་བ་ཡ་ཏི་སྭཱ་ཧཱ།
ཡང་ན་ཨོྃ་སཾ་ཀཱ་རི་ཎི་དྷཱཾ་ཧཱཾ་ཧཱུྃ་ཧྃ་ཧཿ།
དུག་ཐམས་ཅད་སེལ་བར་བྱེད་དོ། །
ཨོྃ་ནཱ་གཱ་རི་པཱ་མ་ནེ་ཧ་རཿཕཊ།
མངོན་པར་བསྔགས་ནས་ཁང་པའི་སྒོ་གོང་དུ་གོས་ཀྱི་རས་མ་བཅིངས་ན་སྦྲུལ་ཁང་པར་འཇུག་པར་མི་འགྱུར་རོ། །
ཨོྃ་ཨཱ་ནེ་ཀཱ་ནེ་ཆེ་གེ་མོ་བ་ཤཱི་ཀུ་རུ་སྭཱ་ཧཱ།
མེ་ཏོག་དཀར་པོའི་དྲི་ཞིམ་པོ་བྱིན་ན་དབང་དུ་བྱེད་དོ། །
ན་མོ་པཱི་ཏ་ནཱ་གཱ་ཡ།
མེེ་ཏྲི་ཡ་སི་ཧ་ལོ་ཙ་ནེ་སྭཱ་ཧཱ།
ཆུ་ལ་མངོན་པར་བསྔགས་ནས་མིག་བཀྲུས་ན་རབ་རིབ་སེལ་ལོ།
ཨོྃ་སཾ་ཕར་ཁཿཙཱུརྞ།
ཁཱ་ད་ནཱ་ན་པྲ་བྷ་བ་ཏི་ཨཱ་དི་ཏྱ་ར་ཐ་བེ་གེ་ན་བཱ་སུ་དེབ་བ་ལེན་ཙ་ག་རུ་ཌ་བཀྵ་པཱ་ཏེ་ནྜྱ་བྷཱུ་མྱཾ་གཙྪནྟུ་པི་ཥཾ་སྭཱ་ཧཱ།
སྤྲུལ་དང་། བི་ཤྭྃ་ཀ་ཏ་དང་། སྡིག་པ་ལ་སོགས་པའི་དུག་ཐམས་ཅད་སེལ་བར་བྱེད་དོ།
ཨོྃ་ཙ་མུཎྜི་ཨ་ཛི་ཏེ།
ཨ་པ་རཱ་ཛྲི་ཏེ་ཀླིཾ་ཀླིཾ་རཀྵ་རཀྵ་སྭཱ་ཧཱ།
ལན་བདུན་དུས་སྤར་གང་ལ་མངོན་པར་བསྔགས་ནས་ཕྱོགས་བཞིར་འཕང་ཞིང་རང་གི་གནས་སུ་གཅིག་གཞག་པར་བྱའོ།
ཨོྃ་ཛམྦྷ་ནཱི་སྟམྦྷ་ནཱིནི་སྟ་མྦྷ་ནི་མོ་ཧ་ནཱི།
སརྦ་དུཥྚ་པྲ་ཤ་མ་ནི་སྭཱ་ཧཱ།
ཙོར་མི་འབྱུང་ངོ་།
ཨོྃ་ཙཎྜ་མ་ཧཱ་ཀྲོ་དྷ་ཡ་ཧུ་ལུ་ཧུ་ལུ།
ཙུ་ལུ་ཙུ་ལུ།
ཏིཥྛ་ཏིཥྛ།
བནྡྷ་བནྡྷ།
མོ་ཧ་མོ་ཧ།
ཧ་ན་ཧ་ན།
ཨ་མྲྀ་ཏེ་ཧཱུྃ་ཕཊ།
མེ་ཏོག་ལ་སོགས་པ་ལ་ཡོངས་སུ་བཟླས་ནས་བྱིན་ན་དབང་དུ་འགྱུར་རོ། །
ན་མོ་རཏྣ་ཏྲ་ཡཱ་ཡ།
ཨོྃ་ཏྲཿསུ་བི་སྨ་རེ་སྭཱ་ཧཱ།
ཀེ་ཏ་ཀའི་འདབ་མ་གཤགས་པ་ལ་བྲིས་ནས་བཅངས་ན་ཚ་བ་ཐམས་ཅད་སེལ་བར་བྱེད་དོ། །
ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་གཏུམ་པོ་ཁྲོ་བོ་ཆེན་པོའི་རྒྱུད་ལས།
འཁྲུལ་འཁོར་དང་སྔགས་སྣ་ཚོགས་པའི་རབ་ཏུ་དབྱེ་བ་གསུངས་པའི་རིམ་པར་ཕྱེ་བ་སྟེ་ཉི་ཤུ་པའོ།། །
།དེ་ནས་བཅོམ་ལྡན་འདས་ཀྱིས་བཀའ་སྩལ་པ།
ཨོཾ་ཙཎྜ་མ་ཧཱ་རོ་ཥ་ཎ་སརྦ་མཱ་ཡཱ་དརྴ་ཀ །སརྦ་མཱ་ཡཱ་དརྴ་ཡ་ནི་རྦི་བྷྲོ་ན་ཧཱུྃ་ཕཊ།
ཅེས་པ་འདིས་གཏུམ་པོ་ཁྲོ་བོ་ཆེན་པོར་བསམས་ནས་ཐམས་ཅད་བྱའོ། །
ཨུ་དུམ་པཱ་རའི་འོ་མ་རས་ལ་བྱུགས་ནས་བུ་ག་པ་མེད་པར་བྱས་ཏེ།
འབྲུ་མར་དང་བཅས་པའི་སྤོས་དཀར་བཏགས་ནས་དེར་བཅུག་ལ་སྡོང་བུ་བྱས་ལ།
ཆུའི་ནང་དུ་མར་མེ་འོད་དང་བཅས་པ་འབར་ཞིང་གནས་སོ། །
མཚན་མོ་རྡོ་དཀར་པོའི་དུམ་བུ་གཉིས་བཟུང་ནས།
ནི་ཥྚ་ཥྱ་ཧཱུྃ་ཀ་རེ་ཎ་གློག་གི་འོད་འཕྲོ་བ་སྣང་བར་བྱེད་དོ། །
ཛ་ལུ་ཀ་ཤི་བའི་ཕྱེ་མ་དང་བཅས་པ་རྒྱ་སྐྱེགས་ཀྱིས་ཁ་བསྒྱུར་ནས།
སྡོང་བུས་མེ་སྦར་ན་སྟི་ཡང་དེ་གཅེར་བུར་མཐོང་བར་བྱེད་དོ། །
མར་གྱིས་རྣ་བ་དང་མིག་ལ་བསྒོས་ནས་བདག་ཉིད་བསྲུང་བ་བྱས་ནས།
ཧ་ལ་ཧ་ལའི་མཇུག་མ་གཅད་པར་བྱའོ། །
གཅེར་བུ་སྐྲ་གྲོལ་བས་ཇི་སྲིད་འཕར་བ་དེ་སྲིད་གར་བྱེད་པར་འགྱུར་རོ། །
དེའི་ཕྱེ་མ་དྲུག་ནམ་བཞི་དང་། དྷ་དུ་རའི་ཡན་ལག་ལྔ་སོ་སོར་དྲུག་ནམ་རེ་རེ་དང་བཅས་པ་རྒྱ་སྐྱེགས་ཀྱིས་ཁ་བསྒྱུར་བའི་གོས་ཀྱིས་སྡོང་བུ་བྱས་ན་ཐམས་ཅད་གར་བྱེད་པར་མཐོང་ངོ་། །
སྔོན་བཞིན་བདག་ཉིད་ལ་བསྲུང་བར་བྱའོ། །
ཤ་ཁོ་ཊའི་རྩ་བ་དང་། བ་རུ་རའི་རྩ་བ་གཅིག་ཏུ་བྱས་ནས་ཁྱིམ་དུ་བཞག་ན་འཐབ་མོར་འགྱུར་རོ། །
དྷ་དུ་རུའི་མེ་ཏོག་གི་ནང་གི་ཕྱེ་མ་དང་། སུ་གན་དྷིའི་མེ་ཏོག་གི་ནང་གི་ཕྱེ་མ་དང་། སུ་གན་དྷིའི་ནང་དུ་བཅུག་ནས་མ་རྣམས་པ་ཙམ་གྱིས་མགོ་བོ་ཟུག་རྔུར་འགྱུར་རོ། །
སྐྱུར་པོ་སྣར་བླུགས་ན་གྲོལ་བར་འགྱུར་རོ། །
ཁྱི་གུ་སྐྱེས་པའི་མལ་སྟན་གྱི་དུད་པས་བདུགས་ནས།
རྨ་བྱའི་སྒྲོས་གཡས་སུ་བསྐོར་ན་རྩིག་པའི་རི་མོ་མི་སྣང་བར་བྱེད་དོ། །
གཡོན་དུ་བསྐོར་བས་སླར་ཡང་སྣང་བར་བྱེད་དོ། །
བྱ་རོག་གི་སྙིང་གི་ཁྲག་གིས་ཨ་མྲའི་ལོ་མ་ལ་དེའི་གཤོག་པའི་སྨྱུ་གུས་སྔགས་བྲིས་ནས།
གང་གི་ཟག་པའི་ནང་དུ་བཅུག་ན་དེ་བྱ་རོག་གིས་ཟ་བར་བྱེད་དོ། །
ཨོྃ་ཀཱ་ཀ་ཀུ་ཧ་ནི་བདྡྷ་ནཱི་དེ་བད་ཏྟཾ་ཀཱ་ཀེ་ན་བྷཀྵ་ཡ་སྭཱ་ཧཱ།
བྷ་གའི་རྣམ་པའི་དོང་བྱས་ནས་བུད་མེད་ཀྱི་བཤང་བ་ལ་ཟའི་ལོ་མ་ཁྲི་ཕྲག་གཅིག་བཅུག་ནས་སྤ་བར་བྱའོ། །
དེའི་ལམ་ཟུག་རྔུར་འགྱུར་རོ། །
ཤི་རི་ཁཎྜའི་འོ་མ་ལ་སྦངས་པའི་ཏིལ་གྱི་འབྲུ་མར་སྐྲ་ལ་མཉེས་ན་སྐྲ་དཀར་པོར་འགྱུར་རོ། །
སྐྲ་བཞར་ན་སངས་པར་འགྱུར་རོ། །
ཞུམ་བུའི་ཕྲུ་གུ་བཙས་པའི་མ་ལ་སྟན་དང་། བུད་མེད་ཀྱི་བུ་ཚ་བཙས་པའི་མལ་སྟན་གྱི་དུད་པས་བདུགས་ན་རྩིག་ངོས་ཀྱི་རི་མོ་མི་སྣང་བར་འགྱུར་རོ། །
མཀྵི་ཀས་བདུགས་ན་གྲོལ་བར་འགྱུར་རོ། །
རྔ་མོའི་འགྲམ་པའི་རྡུལ་དང་དྲི་ཆུ་བ་བླ་དང་ལན་མང་དུ་སྦངས་ནས་ལག་པ་ལ་མཉེས་ནས་རེག་ན་རི་མོ་མི་སྣང་བར་འགྱུར་རོ། །
ལག་པ་བཀྲུས་ན་གྲོལ་བར་འགྱུར་རོ། །
སྟྲི་གརྦྷའི་མལ་སྟན་གྱིས་བདུགས་ན།
རི་མོད་ཏི།
གུ་གུལ་གྱིས་བདུགས་ན་གྲོལ་བར་འགྱུར་རོ། །
བྷ་གའི་ཚིལ་གྱིས་མིག་སྨན་བྱས་ན་ཁང་པའི་ཕྱ་མ་རྣམས་སར་པར་མཐོང་བར་འགྱུར་རོ། །
མར་མེ་བསྟལ་ནས་གྷ་ན་དྷ་ཀའི་ཕྱེ་མ་བླུགས་ན་སླར་ཡང་འབར་བར་བྱེད་དོ། །
མཎྜ་རཱི་དང་། སེ་བཱ་ལ་དང་། ཛ་ལོ་ཀ་དང་། སྦལ་པའི་ཚིལ་གྱིས་རྐང་པ་དག་མཉེས་ནས།
ཆུ་ཤིང་གི་ལོ་མ་དཀྲིས་ནས་མེ་མ་དཀའ་བར་བའི་སྟེང་དུ་ཕྱིན་ན་ཚིག་པར་མི་འགྱུར་རོ། །
ཤི་ཐིབ་ཏུ་དང་། བུ་རམ་ཟོས་ན་གཉིད་དུ་འགྱུར་རོ། །
ཀ་མ་རྩའི་རྩ་བ་སྤྱི་བོར་བཅིངས་ན་གཉིད་དུ་འགྱུར་རོ། །
ནཱ་ག་དམ་ན་ཀའི་རྩ་བ་དང་། གྲོ་ན་བུཥྚའི་བལ་དང་། ཡུང་བ་དང་། འབྲས་དང་བཏགས་ནས་དྲིལ་གྱིས་བྱས་ན།
ཆུའི་བཏགས་པ་ལས་རྒྱལ་ལོ། །
ཤལ་མ་ལའི་རྩ་བར་བྲུས་ནས།
ཤིང་ཀུན་བཅུག་ན་མེ་ཏོག་རྣམས་ལྟུང་བར་འགྱུར་རོ། །
ས་སྐྱུར་མོ་དང་། ཆང་བྱིན་ནས་གོ་ལ་བྱིན་ན་འཁྲུ་བར་བྱེད་དོ། །
ཤི་རི་ཁ་ཎའི་འོ་མ་དང་། ཨརྐའི་ས་བོན་དང་། སྲིན་བུའི་ཟོས་པའི་ཤིང་ཕྱེ་དང་། བུ་རམ་ཟོས་ན་ཁྲག་ཏུ་འཛག་པར་འགྱུར་རོ། །
སྤང་བྱེའི་ཕྱེ་མས་རྟའི་སྣ་ལ་མཉེས་ན་རྩྭ་ཟ་བར་མི་འགྱུར་རོ། །
ཙནྡན་གྱིས་བཀྲུས་ན་དག་པར་འགྱུར་རོ། །
ཀེ་ཏ་ཀའི་རྩ་བ་སྤྱི་བོར་བཅིང་བར་བྱའོ། །
ཁ་རྫུ་རའི་རྩ་བ་དང་། ཧ་ཏེ་ཏ་ལའི་རྩ་བ་མུ་ཁ་རྒྱལ་གྱི་ཟླ་བ་ལ་བྱང་ཕྱོགས་སུ་གནས་པས།
གཅེར་བུ་སྐྲ་གྲོལ་བར་བྱས་ནས་བཏོན་ནས་གསུམ་པོ་དང་ཅུང་ཟད་མཉེས་ནས་འཐུངས་ན་མཚོན་གྱིས་ཐེད་པར་མི་འགྱུར་རོ། །
ཤོ་ན་ཀའི་ས་བོན་གྱིས་མཆིལ་ལྷ་མ་གཉིས་རི་དགས་ཀྱི་པགས་པ་ལ་བྱས་ནས།
ནང་བཀང་ནས་ཆུ་ལ་ཕྱིན་ན་འབྱིང་བར་མི་འགྱུར་རོ།
ཨོྃ་ཥ་ཎི་ཟོས་ནས་ལྕེ་འོག་ཏུ་གཞག་པར་བྱའོ། །
ཐོང་ལྕགས་བསྲེགས་ནས་ལྡགས་ན་ཚིག་པར་མི་འགྱུར་རོ། །
དངུལ་ཆུ་དང་ཀྵ་ར་དང་ལྡན་པའི་ཧ་སྟི་ཤུཎྜི་འཐུངས་ན་མངལ་ལྟུང་བར་བྱེད་དོ། །
ཤར་པུང་ག་དཀར་པོའི་རྩ་བ་རྒྱུ་སྐར་རྒྱལ་ལ་བཏོན་ནས་བའི་མར་ལ་སྦངས་ནས་མགོ་བོ་འམ་དཔུང་བར་གདགས་པར་བྱའོ། །
མདའ་དང་ཆོམ་པོའི་འཇིགས་པ་ལས་སྐྱོབ་པར་བྱེད་དོ། །
བྱ་རྒོད་ཀྱི་ཞག་དང་། འུག་པའི་ཞག་མཆིལ་ལྷ་མ་ལ་བྱུགས་ནས་སྟེང་དུ་གནས་ནས་ཤིན་ཏུ་རིང་པོར་འགྲོ་འོང་ནུས་སོ། །
ཡུངས་ཀར་གྱི་འབྲས་བུ་མཚོན་གྱིས་གཅད་པར་བྱ་སྟེ།
ཉི་མ་བཟང་པོའི་དགོངས་མོའི་ཐུན་མཚམས་སུ་ལྷག་པར་གནས་པ་བྱས་ན་གཅེར་བུ་སྐྲ་གྲོལ་བར་བྱས་ནས་ལག་པ་གཡོན་པས་བཟུང་ནས་ས་ལ་མ་ལྷུང་བར་བཅོམ་ལྡན་འདས་ཀྱི་སྟགས་ཀྱིས་བསྲུངས་ནས།
ཕྲེང་བའི་སྔགས་ཀྱིས་གང་དང་གང་གི་ཁྲག་གིས་སྦངས་ནས།
མཚོན་ཆ་མང་པོའི་ཁྲག་གིས་གཏོར་ནས་མ་བཀྲུས་པའི་ཆུ་དང་། དེའི་རུས་པའི་ལུད་དང་ཞག་དང་། དེའི་ཐལ་བ་བསྐྱེད་ནས།
དེའི་ཐོད་པའི་ནང་དུ་ཞག་དང་ར་ལ་སོགས་པའི་ཁྲག་ལ་སོགས་པ་བསགས་ནས།
བདུག་པ་དང་བྱུག་པ་ལ་སོགས་བ་འབད་པས་བྱས་ནས།
ཡང་དང་ཡང་དུ་བསྲུང་བ་དང་གཏོར་མ་བྱ།
ཡོངས་སུ་གྱུར་པའི་འབྲས་བུ་ཁར་བཅུག་ན་བདག་ཉིད་དེ་འདྲ་བར་འགྱུར་རོ། །
ལྕགས་གསུམ་གྱིས་དཀྲིས་ན་མི་སྣང་བར་འགྱུར་རོ། །
དེ་ལ་འདིར་ལྕགས་གསུམ་ནི་ཕྱེད་དང་བཅས་པའི་དྲུག་ནམ་བདུན་དང་། ཕྱེད་དང་བཅས་པའི་གཉིས་དང་། བཞི་དང་། དྲུག་ནམ་ལྔ་རྣམས་ཏེ།
ཉི་མ་དང་། ཟླ་བ་དང་། མེ་རྣམས་མིའི་ཐོད་པ་ལ་གི་ཝང་དང་ལེ་བརྒན་དག་གིས་བསྒྲུབ་བྱའི་མིང་སྔགས་ཀྱིས་བསྟེན་ནས་བྲིས་ནས་དྲིའི་ཆུས་བྱུགས་ཏེ།
ཐོད་པ་གཉིས་པ་ཡང་དག་པར་སྦྱར་བར་བྱས་ནས།
རོའི་སྲད་བུས་དཀྲིས་ནས་སྤྲ་ཚིལ་གྱིས་དྲིལ་བར་བྱའོ། །
དུར་ཁྲོད་ཀྱི་མེ་ལ་བདུགས་པས་ཇི་སྲིད་མཚན་མོ་སྤྲ་ཚིལ་མ་ཞུའི་བར་དུའོ། །
ལྷའི་བུ་མོ་འགུགས་པར་བྱེད་དོ། །
ཨོྃ་ཨཱ་ཀཌྡྷྱ་ཨཱ་ཀཌྡྷྱ།
མོ་ཧ་ཡ་མོ་ཧ་ཡ།
ཆེ་གེ་མོ་ཨཱ་ཀརྵ་ཡ་ཛཿསྭཱ་ཧཱ།
ཀ་པིཏྠའི་འབྲས་བུ་ཕྱེ་མར་བྱས་ནས་མ་ཧེའི་ཞོལ་སྤང་བར་བྱའོ། །
ལན་བདུན་དུའོ། །
རྫ་གསར་པ་ན་གནས་ནས་དར་བ་ཅུང་ཟད་བླུག་པར་བྱའོ། །
སྐད་ཅིག་ཙམ་གྱིས་ཞོ་རུ་འགྱུར་རོ། །
ཀ་པིཏྠའི་འབྲས་བུ་བཏགས་ནས་རྫ་གསར་པ་ལ་བྱུག་པར་བྱའོ། །
དེ་ལ་འོ་མ་བསྐོལ་ནས་སྲུབ་པ་དང་བྲལ་ན་ཞོ་རུ་འགྱུར་རོ། །
རྫ་སོ་མ་བཏང་བའི་བུམ་པར་འོ་མས་བསྒོས་ནས་བཙོ་བར་བྱའོ། །
བུམ་པར་བླུགས་ནས་བརྟན་པ་དང་བུམ་པ་བཅག་པས་ཞོའི་བུམ་པར་འགྱུར་རོ། །
ཨ་རྐའི་འོ་མ་བུམ་པ་གསར་པར་ལན་མང་དུ་བསྒོས་ནས།
དེར་ཆུ་བླུགས་ན་དར་བ་བཞིན་དུ་མཐོང་ངོ་། །
བུད་མེད་བུ་ཚ་སྐྱེས་ནས་ཞག་བཅུ་ལོན་པའི་མེས་བདུགས་པའི་ཐལ་བ་བླངས་ནས། །
ཁུ་ཚུར་གཉིས་སྟེང་འོག་ཏུ་རྣམ་པར་བཀོད་ནས་ཆུས་བཀང་ནས་དེ་ལ་ཐལ་བའི་རི་མོའི་སྟེང་དུ་ཁྲིད་ན།
བུམ་པའི་ཆུ་སྐམས་པར་འགྱུར་རོ། །
འོག་ཏུ་ཐལ་བས་རི་མོ་བྱས་ན་གང་བར་འགྱུར་རོ། །
གཟའ་ཉི་མའི་ཉིན་མོ་ག་ལིཉྫའི་རྩ་བ་དང་། ཨ་པ་མཱརྒའི་རྩ་བ་བཏོན་ནས་སོ་སོར་དབྱུག་པའི་རྩེ་མོ་ལ་བྱུགས་ནས་རྐེད་པར་བཟུང་ན་དེ་དག་འཐབ་པར་བྱེད་དོ། །
བ་ཧཱུ་ཨ་རའི་ས་བོན་གྱི་ཁུ་བས་རས་བཟང་པོ་མཉེས་ནས་ཆུ་བླུགས་ན་ལྟུང་བར་མི་འགྱུར་རོ། །
སྤའི་བུམ་པ་ལ་དེ་ཡིས་དེ་བཞིན་དུ་བྱུགས་ནས་ཞོན་ན་ཆུ་ལ་འབྱིང་བར་མི་འགྱུར་རོ། །
བྷུ་ལ་ཏ་དང་སྲིན་བུ་མེ་ཁྱེར་གྱི་ཕྱེ་མས་རྩིག་པ་ལ་བྱུགས་ན་མཚན་མོ་འབར་བར་མཐོང་ངོ་། །
ཟངས་ཀྱི་སྣོད་ལ་ཆང་དང་སྐྱུ་རུ་རས་མཉེས་ནས་ལྕགས་ཀྱི་སྣོད་ལ་བྱུགས་ན་ཟངས་མ་བཞིན་དུ་མཐོང་ངོ་། །
བ་ལང་གི་རུས་པ་བསྲེགས་ནས་མུ་ཟིའི་ཕྱེ་མ་བྱིན་ནམ་ལྕེ་འབར་བར་འགྱུར་རོ། །
དྷེཎྜ་ཀའི་ས་བོན་གྱི་སྟེང་དུ་མེ་ཏོག་བཞག་ནས་ཆུ་བྱིན་ན་མེ་ཏོག་ཡར་ནས་འགྲོའོ། །
ཀུཎྛིར་ལས་བྱས་པའི་བྱིའུའི་ནང་དུ།
བུང་བ་བཅུག་ན་ནམ་མཁའ་ལ་འགྲོ་བར་བྱེད་དོ། །
ཤ་སྐམ་པོ་བྟལླ་ཏ་ཀའི་མར་ཁུས་སྦངས་ནས་ཆུའི་སྟེང་དུ་གཞག་ན་འགྲོ་བར་བྱེད་དོ། །
ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་གཏུམ་པོ་ཁྲོ་བོ་ཆེན་པོའི་རྒྱུད་ལས།
ངོ་མཚར་སྒྱུ་མའི་རིམ་པར་ཕྱེ་བ་སྟེ་ཉི་ཤུ་རྩ་གཅིག་པའོ།། །
།དེ་ནས་བཅོམ་ལྡན་འདས་ཀྱིས་བཀའ་སྩལ་པ།
སྙིང་གར་སྲོག་རླུང་ཐུར་སེལ་བཤད། །
མཉམ་གནས་ལྟེ་བའི་ཕྱོགས་ན་གནས། །
གྱེན་རྒྱུ་མགྲིན་པའི་ཕྱོགས་སུ་གནས། །
ལུས་ཀུན་ལ་ནི་ཁྱབ་བྱེད་གནས། །
དེ་རྣམས་ནང་ནས་གཙོ་བོ་ཡི། །
སྲོག་གི་རླུང་ནི་སྙིང་གར་གནས། །
འབྱུང་འཇུག་དབུགས་ཀྱི་དབྱེ་བ་ཡིས། །
སྐྱེ་བོ་ཀུན་གྱི་སྲོག་ཏུ་གནས། །
འཕོ་བ་བཅུ་དྲུག་སྦྱོར་བ་ཡིས། །
སོ་སོར་དབྱུག་གུ་རེ་རེའོ། །
དཀྱིལ་འཁོར་བཞི་ནི་འབབ་པ་ཡིས། །
ཉི་ཁྲི་ཆིག་སྟོང་དྲུག་བརྒྱ་ལ། །
གཡས་ལ་རེག་ནས་འབབ་པ་ནི། །
མེ་ཡི་དཀྱིལ་འཁོར་ཞེས་བརྗོད་དོ། །
གཡོན་ནས་རེག་ནས་འབབ་པ་ནི། །
རླུང་གི་དཀྱིལ་འཁོར་ཞེས་བརྗོད་དོ། །
གཡས་གཡོན་མཚུངས་པར་རེག་པ་ནི། །
ས་ཡི་དཀྱིལ་འཁོར་ཞེས་བྱའོ། །
དེ་ཉིད་འདིར་ནི་དལ་འབབ་པ། །
ཆུ་ཡི་དཀྱིལ་འཁོར་ཞེས་བྱའོ། །
ལ་ལཱ་ན་ནི་གཡོན་གྱི་དལ། །
རས་ནཱ་གཡས་རྣམ་པར་གནས། །
ཨ་པ་དྷཱུ་ཏཱི་དབུས་ཕྱོགས་ནས། །
ལྷན་ཅིག་སྐྱེས་དགའ་སྐད་ཅིག་འབབ། །
འབྱུང་དང་འཇུག་པ་གཉིས་གྱུར་པ། །
མི་གཡོའི་ཚུལ་གྱིས་རྣམ་པར་གནས། །
ཇི་སྲིད་སྲོག་ནི་རབ་འཇུག་པའི། །
རླུང་གི་འགྲོ་འོང་ཉམས་པས་སོ། །
འཇུག་པ་ཀུམ་བྷ་ཀ་ར་ཤེས་བྱ། །
པཱུ་ར་ཀ་ནི་གཟུང་བར་བྱ། །
རེ་ཙ་ཀ་ནི་དབྱུང་བར་ཤེས། །
མི་གཡོ་བ་ནི་རེངས་པར་འདོད། །
གཏུམ་པོ་ཁྲོ་བོའི་ཏིང་འཛིན་གྱིས། །
ཤེས་རབ་དང་བཅས་བརྩམ་པར་བྱ། །
རླུང་གི་འཇུག་པ་བགྲང་བྱ་སྟེ། །
བརྒྱ་སྟོང་ལ་སོགས་གྲངས་རྣམས་ཀྱིས། །
སྐད་ཅིག་ཉིད་ལ་འགྲུབ་འགྱུར་ཏེ། །
མགོན་པོ་སངས་རྒྱས་གསུང་ཇི་བཞིན། །
འབད་པས་ཤེས་རབ་ལ་འཁྱུད་ནས། །
རླུང་གཅིག་པུ་ནི་བགྲང་བར་བྱ། །
གཏུམ་པོ་ཁྲོ་བོའི་གཟུགས་ཀྱིས་ནི། །
ཟླ་བ་ཕྱེད་ཙམ་གྱིས་འགྲུབ་བྱེད། །
ལྷ་ཡི་ཡེ་ཤེས་ཡང་དག་ལྡན། །
མངོན་པར་ཤེས་པ་སྐྱེ་བར་འགྱུར། །
གཏུམ་པོ་ཁྲོ་བོའི་ཏིང་འཛིན་གྱིས། །
རང་གི་བུད་མེད་ངེས་འཁྱུད་ནས། །
སྙིང་ག་དང་ནི་སྙིང་ག་དང་། །
གསང་བ་དང་ནི་གསང་བ་དང་། །
ཞལ་དང་ཞེལ་ནི་ཡང་དག་སྦྱར། །
སེམས་མེད་བདེ་བའི་མཆོག་དེ་ཉིད། །
ཟླ་བ་སྙིང་གི་ནང་དུ་སོན། །
དེ་ནི་ཉི་མའི་མཐུ་ཡིས་སོ། །
དེ་ཉིད་བརྟན་པའི་སྟོབས་དེ་ལས། །
མི་ཡིས་ཀུན་མཁྱེན་ཐོབ་པར་འགྱུར། །
བསམས་པ་ཙམ་གྱུར་ཉིད་ཀྱིས་ནི། །
འདས་དང་མ་འོངས་ད་ལྟར་ཡང་། །
ཕ་རོལ་སེམས་ནི་ཤེས་འགྱུར་ཏེ། །
བདག་གི་འདི་ནི་བདེན་པར་སྨྲས། །
དེ་བཞིན་དེ་ཉིད་སྦྱོར་བ་ཡིས། །
རྣ་བའི་ནང་དུ་བསྒོམ་བྱས་ན། །
ཕྱོགས་རྣམས་ཀུན་ན་གནས་པའི་སྒྲ། །
དྲུང་ན་མོ་ནི་ཇི་བཞིན་ཐོས། །
དེ་བཞིན་མིག་གི་མཐུ་ཡིས་ནི། །
འཇིག་རྟེན་གསུམ་པོ་མཐོང་བར་བྱེད། །
དེ་བཞིན་སྣ་ཡིས་བསྣམས་པས་ཀྱང་། །
དྲི་རྣམས་ཐམས་ཅད་ཤེས་པར་འགྱུར། །
དེ་བཞིན་ལྕེ་ཡིས་མྱངས་པས་ཀྱང་། །
རིང་གནས་རོ་ཡང་རབ་ཏུ་སྐྱེ། །
དེ་བཞིན་རང་རྟགས་རྩེར་བསམས་པས། །
རེག་བྱ་མ་ལུས་ཤེས་པར་འགྱུར། །
དེ་བཞིན་མགོ་ཡི་དབུས་བསམས་པས། །
ཀུན་གྱི་ནུས་མཐུ་འཕེལ་བར་འགྱུར། །
གང་དུ་སེམས་ནི་གནས་དེ་ལ། །
རླུང་གིས་རོ་ནི་ཡང་དག་མཉམ། །
དེ་དང་དེ་ལས་དེ་འགོག་པས། །
དེ་ཉིད་འདིར་ནི་གཟུགས་བརྙན་འགྱུར། །
ཞི་དང་རྒྱས་དང་དབང་དང་ནི། །
དགུག་དང་དེ་བཞིན་གསད་པ་དང་། །
བསྐྲད་དང་ཐམས་ཅད་ཤིན་ཏུ་བསྒོམ། །
དེ་ཉིད་གང་བསྒོམས་རབ་ཏུ་འགྲུབ། །
ཀུ་མ་བྷ་ག་སོགས་རབ་སྦྱོར་བས། །
ལྟ་སྟངས་བཞི་པོ་དང་སྦྱོར་བྱ། །
གཡོན་དུ་ལྟ་བའི་ལྟ་སྟངས་ཀྱིས། །
བུམ་པ་ཅན་གྱི་དབང་དུ་བྱེད། །
པཱུར་ཀ་ནི་ངེས་སྦྱོར་བས། །
གཡས་ཀྱི་དགུག་པར་ཤེས་པར་བྱ། །
གང་ཞིག་དཔྲལ་གནས་ལྟ་སྟངས་ཀྱིས། །
དེ་ནི་རེ་ཙག་ཡིས་གསད། །
སྣ་རྩེར་གནས་ཉིད་ལྟ་སྟངས་ཀྱིས། །
རེངས་པ་ཉིད་ཀྱིས་རེངས་པ་ཅན། །
ནས་ཀྱི་མེ་ཏོག་ཀུ་མ་བྷ་ཀ། །
སྣ་ཧཱི་པྲྀཀྵ་པཱུར་ཀ། །
རླན་བཅས་ཤིང་ནི་རེ་ཙ་ཀ། །
མིག་དེ་ཡང་ནི་སྟམ་བྷ་ག། །
ཀུན་གྱི་ལྟ་སྟངས་ངེས་སྦྱོར་ལས། །
ཟླ་བ་དྲུག་ཏུ་བསམ་པར་བྱ། །
ཀུན་གྱི་ནུས་པ་དང་ལྡན་པར། །
སེམས་ནི་འགོག་པས་འགྲུབ་པར་འགྱུར། །
སེམས་ནི་འགགས་པས་རླུང་འགག་གོ། །
རླུང་འགགས་པས་ཀྱང་སེམས་ཀྱང་འགག །ཕན་ཚུན་འགག་པར་འགྱུར་བ་ཡི། །
གནས་ལ་སེམས་ནི་གནས་པའོ། །
རྡོ་རྗེ་པདྨ་མཉམ་སྦྱོར་བས། །
ཐབས་དང་ཤེས་རབ་གཅིག་ཏུ་སྦྱོར། །
འགོག་པའི་བདེ་ལ་ལོངས་སྤྱོད་པས། །
ཁྱབ་བདག་མི་གཡོ་དེ་འགྲུབ་བོ། །
རྡོ་རྗེ་སེམས་སོགས་སངས་རྒྱས་རྣམས། །
སྔགས་པ་དེ་ཡི་ལྷན་ཅིག་ན། །
བདེ་བྱེད་ལ་སོགས་གྲགས་པ་ཡི། །
འཇིག་རྟེན་ལྷ་རྣམས་སྨོས་ཅི་དགོས། །
རྒྱུད་རྣམས་ཀུན་དུ་རབ་སྦས་པ། །
བདག་གིས་དེ་ཉིད་མི་གཡོ་གཙོ། །
གང་ཞིག་དེ་ཉིད་བརྟེན་བྱས་པས། །
ནམ་མཁའ་ལྟ་བུའི་སངས་རྒྱས་གྱུར། །
གང་གཱའི་བྱེ་མ་དང་མཚུངས་པའི། །
ཆེན་པོ་རྣམས་ནི་འབྱུང་བར་འགྱུར། །
དེ་ལྟར་གྱི་ཡང་རྣམ་སངས་རྒྱས། །
སངས་རྒྱས་ཡེ་ཤེས་དང་ལྡན་ཉིད། །
དེ་ཕྱིར་རྟག་ཏུ་རྣལ་འབྱོར་པས། །
ཁྱབ་བདག་མི་གཡོ་བསམ་པར་བྱ། །
གང་ཞིག་མི་གཡོ་མི་ཤེས་པ། །
དེ་ཡི་སྐྱེ་བ་འབྲས་མེད་ཡིན། །
དེ་ཉིད་མེད་ལ་དངོས་གྲུབ་ནི། །
ཕྲ་མོ་ཙམ་ཡང་ཐོབ་པ་མེད། །
ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་གཏུམ་པོ་ཁྲོ་བོ་ཆེན་པོའི་རྒྱུད་ལས་རླུང་གི་རྣལ་འབྱོར་གྱི་རིམ་པར་ཕྱེ་བ་སྟེ་ཉི་ཤུ་རྩ་གཉིས་པའོ།། །
།དེ་ནས་བཅོམ་ལྡན་འདས་ཀྱིས་བཀའ་སྩལ་པ།
རྐང་མཐིལ་ལྟེ་བར་འབུགས་བྱེད་ན། །
ཞག་གསུམ་ནས་ནི་འཆི་བར་འགྱུར། །
རྐང་པའི་མཐིལ་དུ་འབུགས་པ་དང་། །
མིག་ཏུ་ཟུག་རྔུས་ཟླ་གསུམ་ན། །
རྐང་པའི་མཐིལ་དུ་འབུགས་པ་དང་། །
སྣ་ཡི་ཟུག་རྔུས་ཟླ་གསུམ་ན། །
བཤང་བ་འཛག་པའི་དུས་སུ་ནི། །
སྦྲིད་པ་མཉམ་བྱུང་ཟླ་བ་ན། །
ལྟེ་བ་དང་ལྟོ་བའི་ཟུག་ཇུ་ཡིས་ལོ་ལྡནའོ། །
མཛོད་སྤུའི་ཟུག་རྔུ་ཡིས་ཉི་མ་གཅིག་ནའོ། །
ལྕེ་ཡི་རྩེ་མོ་མ་མཐོང་ན་ཟླ་བ་ཕྱེད་ནའོ། །
སྣའི་རྩེ་མོའི་ཟུག་རྔུ་ཡིས་ཟླ་བ་བཞིན་བོ། །
འཁྲིག་པའི་དུས་ཀྱི་སྦྲིད་པ་ཡིས་ཟླ་བ་ནའོ། །
མཐེའུ་ཆུང་ཐམས་ཅད་མཉམ་དུ་ཟུག་རྔུར་གྱུར་ན་ཟླ་བ་ནའོ། །
མཉམ་དུ་སྙིང་ག་དང་མགྲིན་པར་ཟུག་རྔུར་གྱུར་ན་ཟླ་བ་ཕྱེད་པ་གསུམ་ནའོ། །
མཉམ་དུ་ལཱ་ལུ་ཀོ་གསུམ་དུ་ཟུག་རྔུར་གྱུར་ན་ཉི་མ་གསུམ་ནའོ། །
སུ་ར་བྷེའི་རྣ་བའི་དྲིལ་བུའི་སྒྲ་ཡིས་ཟླ་བ་གསུམ་ནའོ། །
རྣ་བའི་རྩ་བ་དང་། སྨིན་མའི་དབུས་དང་། མགོའི་དང་པོ་རྣམས་སུ་ཟུག་རྔུར་གྱུར་ན་ཉི་མ་གཅིག་ནའོ། །
རྐང་པའི་མཐིལ་ནས་བརྩམས་ནས་ལྟེ་བའི་མཐར་དྲུག་པའི་ཟུག་རྔུས་ཟླ་བ་དྲུག་ནའོ། །
སྣ་རྩེའི་ཤ་ཞུམ་ན་ཞག་བདུན་ནའོ། །
འགྲམ་པའི་ཤའི་མཚམས་བྱེན་ཟླ་བ་ལྡནའོ། །
མིག་འཛག་པ་མ་མཐོང་ན་ཟླ་བ་ལྡནའོ། །
སྣའི་འཁོར་ལོ་ལས་ཞག་བདུན་ནའོ། །
སྙིང་ག་ཞོམ་ན་ཟླ་བ་ཕྱེད་ནའོ། །
ལྕེའི་དཀྱིལ་དུ་རི་མོ་ནག་པོ་བྱུང་ན་ཞག་གཉིས་ནའོ། །
སེན་མོ་ལ་ཁྲག་མ་མཐོང་ན་ཟླ་བ་དྲུག་ནའོ། །
སོ་སྐམས་ན་ཟླ་བ་དྲུག་ནའོ། །
ཨ་རུ་ཎ་མ་མཐོང་ན་ཟླ་བ་དྲུག་ནའོ། །
གྲང་མོ་ལ་སོགས་པའི་དུས་ཕྱིན་ཅི་ལོག་པ་ལས་ཐམས་ཅད་དུ་བུག་པར་མཐོང་ན་ཟླ་བ་ཕྱེད་ནའོ། །
ཧ་ཡིག་བརྗོད་པས་གྲང་བ་དང་། ཕུཿཡིག་བརྗོད་པས་དྲོ་བར་གྱུར་ན་ཉི་མ་བཅུ་ནའོ། །
མིད་མེད་ཀྱི་རྩ་བར་རི་མོ་ནག་པོ་མཐོང་ན་ཉི་མ་བཅོ་བརྒྱད་ནའོ། །
ལུས་མཉེས་པས་སྒྲ་ཐོས་པ་དང་། ལུས་ཐམས་ཅད་ལས་ཀླུ་ཉིད་ཀྱང་ཉི་མ་བཅུ་ཐམ་པ་ནའོ། །
ཁྲུས་བྱས་པ་ཙམ་གྱིས་སྙིང་ག་དང་རྐང་བསྒམ་ན།
རྟ་དྷི་མ་ནི་ལུས་ལ་དྲི་ངན་པ་བྱུང་ན་ཞག་གསུམ་ནའོ། །
ལུས་སྟཿཉི་མ་གཅིག་ནའོ། །
དྲི་ཆུ་གཡོན་དུ་འཁོར་ན་ཟླ་བ་དྲུག་ནའོ། །
ལྟེ་བ་ཕྱིན་ཅི་ལོག་ན་ཉི་མ་ལྔ་ནའོ། །
སྣའི་རྩེ་མོ་མ་མཐོང་ན་དེ་ཟླ་བ་ལྔ་ནའོ། །
མིག་སོར་མོས་མནན་པས་འོད་མ་མཐོང་ན་ཉི་མ་བརྒྱ་ནའོ། །
རྣ་བའི་དྷནྱ་ཐོས་ན་ལོ་གཅིག་ནའོ། །
ཕ་རོལ་གྱི་མིག་ལ་གཟུགས་བརྙན་མ་མཐོང་ན་ཟླ་བ་ཕྱེད་ནའོ། །
དེ་ཉིད་ཤེས་ཕྱི་རང་ཆིབ་སླུ་དང་། །
འཇིག་རྟེན་ཕ་རོལ་བསམ་པར་བྱ། །
ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་གཏུམ་པོ་ཁྲོ་བོ་ཆེན་པོའི་རྒྱུད་ལས་འཆི་ལྟས་ཀྱི་མཚན་ཉིད་རིམ་པར་ཕྱེ་བ་སྟེ་ཉི་ཤུ་རྩ་གསུམ་པའོ།། །
།དེ་ནས་བཅོམ་ལྡན་འདས་ཀྱིས་བཀའ་སྩལ་པ།
ཕ་དང་མ་ཡི་མཉམ་སྦྱོར་ལས། །
འབྱུང་ལྔའི་བདག་ཅན་ཟླ་བ་དང་། །
འབྱུང་བ་ལྔ་ཡི་བདག་ཉིད་ཅན། །
ཉི་མའི་སྦྱོར་བ་འཛོམ་པ་ལས། །
དེ་ལ་སེམས་ཅན་སྐྱེ་བར་འགྱུར། །
ཐབས་དང་ཤེས་རབ་བདག་ཉིད་ཅན། །
སླར་ཡང་རུས་ཚིགས་ཟླ་བ་ལས། །
ཉི་མས་ཤ་ལ་སོགས་པར་འགྱུར། །
བདག་ཉིད་སྟོང་པའི་ལུས་གྱུར་ལ། །
སེམས་ཅན་རྣམས་ནི་ལས་ཀྱིས་སྤྲུལ། །
སྒྱུ་མ་ལྟ་བུའི་རང་བཞིན་འདི། །
དྲི་ཟའི་གྲོང་ཁྱེར་ལྟ་བུ་དང་། །
དབང་པོའི་གཞུ་དང་མཚུངས་པ་འདི། །
ཆུ་ནང་ཟླ་བ་ལྟ་བུར་འདོད། །
ཅེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་གཏུམ་པོ་ཁྲོ་བོ་ཆེན་པོའི་རྒྱུད་ལས་ལུས་ཀྱི་རང་བཞིན་གྱི་རིམ་པར་ཕྱེ་བ་སྟེ་ཉི་ཤུ་རྩ་བཞི་པའོ།། །
།དེ་ནས་བཅོམ་ལྡན་འདས་མས་གསོལ་པ།
ཤེས་རབ་ཕ་རོལ་ཕྱིན་འབྱུང་བ། །
གཞན་ཡང་བདག་གིས་མཉན་པར་འཚལ། །
ཤིན་ཏུ་རྒྱས་མིན་མདོར་བསྡུས་པས། །
མགོན་པོ་བདག་ལ་བཀའ་དྲིན་མཛོད། །
དེ་ནས་བཅོམ་ལྡན་འདས་ཀྱིས་བཀའ་སྩལ་པ།
ཤེས་རབ་ཕ་རོལ་ཕྱིན་འབྱུང་བ། །
དེ་ནས་ཡང་དག་རབ་བཤད་བྱ། །
བཅུ་དྲུག་ལོ་ཡི་གཟུགས་ཅན་མ། །
ལྷ་མོ་སེམས་དཔའི་སྐྱིལ་ཀྲུང་མཛད། །
སྐུ་མདོག་སྔོན་མོ་སྐལ་ཆེན་མ། །
མི་བསྐྱོད་པ་ཡིས་དབུ་ལ་བརྒྱན། །
ཕྱག་གཡས་པདྨ་དམར་པོ་བསྣམས། །
གཡོན་པའི་ཕྱག་ནི་རོལ་པའི་སྟབས། །
པདྨ་ཟླ་བའི་སྟེང་དུ་བཞུགས། །
ནུ་མ་རྒྱས་ཤིང་ལྟ་བས་ཚིམ། །
སྤྱན་ཡངས་དགའ་མ་ཁྱོད་ལ་སྨྲས། །
ལྷན་སྐྱེས་མི་གཡོའི་ཏིང་འཛིན་གནས། །
ལྷ་མོ་འདི་ནི་བསྒོམ་པར་གྱིས། །
ཧཱུྃ་ཡིག་ཡེ་ཤེས་ལས་བྱུང་བའི། །
སྣ་ཚོགས་རྡོ་རྗེའི་རྣལ་འབྱོར་མ། །
རྣལ་འབྱོར་འཁྱུད་པས་བསྒོམ་བྱས་ན། །
དངོས་གྲུབ་ངེས་པར་ཐོབ་པར་འགྱུར། །
ཡང་ན་དྷཱིཿཡིག་ལས་བྱུང་བའི། །
ཁ་དོག་དཀར་པོ་བསྒོམ་པར་བྱ། །
རྟག་པ་ཡི་ནི་དབུ་བརྒྱན་ཅིང་། །
རྡོ་རྗེ་དབྱིངས་ཀྱི་དབང་ཕྱུག་མ། །
སོར་མོ་རིན་དབང་དབུ་བརྒྱན་དང་། །
དམར་པོ་ཀུ་རུ་ཀུལྤེ་ཀཱ། །
ལྷ་མོ་དབུ་རྒྱན་འོད་དཔག་མེད། །
ཧྲི་ཡིག་ཡེ་ཤེས་ལས་བྱུང་མ། །
ཏྃ་ཡིག་ཡེ་ཤེས་ལས་བྱུང་བའི། །
སྒྲོལ་མ་སྐུ་མདོག་ལྗང་གུ་ནི། །
དོན་ཡོད་གྲུབ་པའི་དབུ་བརྒྱན་མ། །
སྔོན་མོའི་གཟུགས་ཀྱིས་སྐྱེས་བུ་རྣམས། །
སེམས་དཔའི་སྐྱིལ་ཀྲུང་གིས་གནས་ནས། །
ཞི་བའི་གཟུགས་ཀྱིས་ཡང་དག་ཞུགས། །
དཔལ་ལྡན་རལ་གྲི་ཞགས་པ་བསྣམས། །
མངོན་པར་འཁྱུད་པའི་ཚུལ་མཛད་མ། །
རང་རིགས་ཡང་ན་གཞན་རིགས་ཀྱིས། །
བུ་མོ་བཟུང་ནས་བསྒོམ་པར་བྱ། །
ཕྱག་རྒྱ་འདི་ཡིས་རྣལ་འབྱོར་པས། །
ཐེ་ཚོམ་མེད་པར་དངོས་གྲུབ་འགྱུར། །
ཡང་ནས་སོགས་ལས་འགྱིས་པའི། །
གཟུགས་བརྙན་བྱས་ནས་བསྒྲུབ་པར་བྱ། །
ལྡན་སྐྱེས་གཏུམ་པོའི་ཏིང་འཛིན་གནས། །
རྩེ་གཅིག་ཡིད་ཀྱིས་བཟླས་པར་བྱ། །
དེ་ལ་བཟླས་པའི་སྔགས་ནི་འདི།
ཨོྃ་བི་ཤྭ་བཛྲཱི་ཨཱ་གཙྪ་ཨཱ་གཙྪ་ཧཱུྃ་སྭཱ་ཧཱ།
ཨོྃ་བཛྲ་སར་སྭ་ཏཱི་ཨཱ་གཙྪ་ཨཱ་གཙྪ་དྷཱིཿསྭཱ་ཧཱ།
ཨོྃ་བཛྲ་དྷཱ་ཏྭི་ཤྭ་རཱི་ཨཱ་གཙྪ་ཨཱ་གཙྪ་བྃ་སྭཱ་ཧཱ།
ཨོྃ་ཀུ་རུ་ཀུལླེ་ཨཱ་གཙྪ་ཨཱ་གཙྪ་ཧྲཱིཾ་སྭཱ་ཧཱ།
ཨོྃ་ཏཱ་རེ་ཨཱ་གཙྪ་ཨཱ་གཙྪ་ཏཱྃ་སྭཱ་ཧཱ།
དེ་ནས་ཡང་དག་བཤད་བྱ་བ། །
དཔའ་བོ་གཅིག་པའི་དཀྱིལ་འཁོར་ལ། །
གྲུ་བཞི་པ་ལ་སྒོ་བཞི་པ། །
རྟ་བབས་བཞི་ཡིས་བརྒྱན་པ་ལ། །
ཁ་དོག་སེར་པོར་བྱས་པ་ལ། །
དབུས་སུ་པདྨ་འདབ་བཞི་ལ། །
དེ་ཡང་མེ་ཡི་འདབ་མ་དཀར། །
བདེན་བྲལ་དུ་ནི་དམར་པོར་མཚུངས། །
རླུང་དུ་ཁ་དོག་སེར་པོ་སྟེ། །
དབང་ལྡན་མཚམས་སུ་ལྗང་གུའོ། །
དབུས་སུ་ཁ་དོག་ནག་པོ་སྟེ། །
དེ་ལ་མི་གཡོ་བརྟག་པར་བྱ། །
ཡང་ན་ཉི་མའི་སྟེང་གནས་པའི། །
དཀར་པོ་སེར་པོ་དམར་པོའམ། །
ལྗང་གུ་སངས་རྒྱས་ལྔ་རྣམས་ཀྱི། །
སྐུ་རུ་རྣམ་པར་བསམ་པར་བྱ། །
མེ་ཡི་མཚམས་སུ་སྤྱན་མ་སྟེ། །
སྟོན་ཀའི་ཟླ་བའི་འོད་དང་མཚུངས། །
གཡོན་དང་གཡས་པའི་ཕྱག་དག་གིས། །
ཟླ་བ་མྱ་ངན་མེད་ཤིང་བསྣམས། །
བདེན་བྲལ་ལྷ་མོ་གོས་དཀར་མོ། །
གཞུ་དང་མདའ་ནི་ཕྱག་བསྣམས་ས་སེར། །
རླུང་གི་མཚམས་སུ་མཱ་མ་ཀཱི། །
སྐུ་མདོག་དམར་མོར་གྱུར་པ་ནི། །
བུམ་པ་འབྲས་ཀྱི་སྙེ་མ་ཕྱག །དབང་ལྡན་མཚམས་སུ་སྒྲོལ་མ་སྟེ། །
ལྗང་གུ་གཡས་པ་མཆོག་སྦྱིན་དང་། །
གཡོན་པ་ཨུཏྤ་ལ་སྔོན་པོ་བསྣམས། །
དེ་རྣམས་ཟླ་བའི་གདན་ལ་ནི། །
ཐམས་ཅད་སྐྱིལ་ཀྲུང་ཕྱེད་པས་བཞུགས། །
ཤར་སྒོ་བརྒྱ་བྱིན་གདན་ལ་ནི། །
འདོད་ཆགས་རྡོ་རྗེ་དགོད་པར་བྱ། །
རལ་གྲི་ཐོད་བསྣམས་སྐུ་མདོག་དམར། །
ལྷོ་རུ་གཤིན་རྗེའི་གདན་ལ་ནི། །
ཞེ་སྡང་རྡོ་རྗེ་སྐུ་མདོག་ནག །གྲི་གུག་དང་ནི་སྡིགས་མཛུབ་ཕྱག །ནུབ་ཏུ་རྨ་བྱའི་གོས་ཅན་གྱི། །
ཆུ་བདག་སྟེང་གནས་ལྗང་གུ་ཡི། །
ང་རྒྱལ་རྡོ་རྗེ་ཞེས་བྱ་བ། །
རྡོ་རྗེ་རྒྱས་པ་ཕྱག་ན་བསྣམས། །
བྱང་དུ་གཏི་མུག་རྡོ་རྗེ་ནི། །
སྡིགས་མཛུབ་ཨ་ཤོ་ཀ་བསྣམས་པ། །
ལུས་ངན་སེར་པོ་ལ་གནས་པའི། །
ཉི་མའི་གདན་ལ་དགོད་པར་བྱ། །
ཐམས་ཅད་གཡོན་བརྐྱང་རྐང་སྟབས་ཅན། །
ཁྲོ་ཞིང་སྐྲ་ནི་གྱེན་དུ་བརྗེས། །
ཁ་དོག་སེར་པོར་མཚུངས་པ་ཡི། །
མཚམས་བཞི་ལ་ནི་བུམ་པ་དགོད། །
རྣལ་འབྱོར་མ་བརྒྱད་དང་ལྡན་པ། །
འདི་ནི་བསྒོམས་པ་ཙམ་གྱིས་ནི། །
འཇིག་རྟེན་གསུམ་གནས་བུད་མེད་ཀྱི། །
བདག་པོ་དབང་ཕྱུག་དམ་པར་བཅས། །
དེ་ནས་གཞན་ཡང་རབ་བཤད་བྱ། །
གཏུམ་པོ་ཁྲོ་བོས་སྒོམ་པ་ནི། །
སྣ་ཚོགས་པདྨའི་སྟེང་དུ་ལྷ། །
གཏུམ་པོ་ཁྲོ་བོ་བརྟག་པར་བྱ། །
རཱ་མ་དེ་བ་ཁ་དོག་དམར། །
མ་སྟེ་བདེན་བྲལ་མཚམས་སུ་ནི། །
འདོད་པའི་ལྷ་སྟེ་ཁ་དོག་སེར། །
མ་ཧཱི་ཎི་ཞེས་ཁ་དོག་ལྗང་། །
རླུང་སྟེ་ལྷ་མིན་ཀོ་ཀི་ལ། །
ཞེས་པ་གྲི་གུག་ཐོད་པའི་ལག །ནག་པོ་དབང་ལྡན་མཚམས་སུ་གནས། །
ཐམས་ཅད་གཡས་བརྐྱང་སྟབས་ཀྱིས་སོ། །
ལྷ་མོ་པར་ཎ་ཤ་བ་རི། །
བཅོམ་ལྡན་འདས་ཀྱི་ནུབ་ཕྱོགས་གནས། །
འདི་ཉིད་བསམ་གཏན་སྦྱོར་བ་ཡིས། །
ཉ་སོགས་བསྲེགས་པས་མཆོད་པར་བྱ། །
ལྷ་རྣམས་ཀུན་ཀྱང་འཆི་བྱེད་ན། །
མི་རྣམས་གཞན་པ་སྨོས་ཅི་དགོས། །
དེ་ལ་འདིའི་སྔགས་ནི།
ཨོྃ་ཙཎྜ་མ་ཧཱ་རོ་ཥ་ཎ་བནྡྷ་བནྡྷ་ཆེ་གེ་མོ་ཧཱུྃ་ཕཊ།
ཤེས་རབ་དང་ལྡན་བསྒོམ་པར་བྱ། །
གཡོན་པའི་ཕྱག་ན་པདྨ་དཀར། །
གཏུམ་པོ་ཁྲོ་བོ་སྔོན་པོའམ། །
དམར་པོ་ཡང་ན་ནག་པོས་ཀྱང་། །
རྣལ་འབྱོར་བསྒོམ་པ་ཡོངས་བསྟན་པས། །
སྐད་ཅིག་གིས་ནི་འགྲུབ་པར་འགྱུར། །
དེ་ལྟར་མི་གཡོ་དཀར་པོ་སོགས། །
འབད་པ་དྲག་པོས་སྒོམ་བྱེད་ན། །
སེམས་ནི་རྩེ་གཅིག་མཉམ་བཞག་པས། །
ས་བོན་དང་བྲལ་ཉིད་ཀྱང་བསྒོམ། །
ཟ་དང་འཐུང་དང་ཉལ་བ་དང་། །
འདུག་དང་འགྲོ་དང་འཆག་པར་ཡང་། །
གནས་སྐབས་ཀུན་དུ་རྣལ་འབྱོར་པས། །
ལྷ་ཡི་རྣམ་པར་བསྒོམ་པར་བྱ། །
ཡང་ན་བདེ་བ་འབའ་ཞིག་ནི། །
ཕན་ཚུན་བདེ་བའི་རྣལ་འབྱོར་མ། །
ཇི་སྲིད་རབ་ཏུ་གསལ་གྱུར་པ། །
དེ་སྲིད་བར་དུ་འབད་པས་བསྒོམ། །
རབ་གསལ་གྱུར་ན་རྣལ་འབྱོར་པའི། །
ཕྱག་རྒྱ་ཆེན་པོའི་དངོས་གྲུབ་བོ། །
ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་གཏུམ་པོ་ཁྲོ་བོ་ཆེན་པོའི་རྒྱུད་ལས་ལྷ་མོ་རྣམས་ཀྱི་སྒྲུབ་ཐབས་ཀྱི་རིམ་པར་ཕྱེ་བ་སྟེ་ཉི་ཤུ་རྩ་ལྔ་པའོ།། །
།བཅོམ་ལྡན་འདས་དཔལ་རྡོ་རྗེ་སེམས་དཔས་དེ་སྐད་ཅེས་བཀའ་སྩལ་པ་དང་། རྣལ་འབྱོར་དང་རྣལ་འབྱོར་མའི་ཚོགས་རྣམས་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའོ། །
དཔལ་གཏུམ་པོ་ཁྲོ་བོ་ཆེན་པོའི་རྒྱུད་ཀྱི་རྒྱལ་པོ་རྫོགས་སོ།། །
།ཐེག་པ་ཆེན་པོ་ཡང་དག་པའི་དགེ་བའི་བཤེས་གཉེན་མཁྱེན་པ་དང་བརྩེ་བ་དང་ཕྲིན་ལས་དཔག་ཏུ་མེད་པ་མངའ་བ་བླ་མ་ཆེན་པོ་རིན་ཆེན་རྒྱལ་མཚན་གྱི་སྐུ་དྲིན་ལ་བརྟེན་ནས་བླ་མ་དུས་འཁོར་བ་ཆེན་པོ་ཤེས་རབ་སེང་གེས་བསྐུལ་ཞིང་སྦྱིན་བདག་མཛད་པ་ལ་བརྟེན་ནས་དཔལ་ལྡན་ས་སྐྱའི་གཙུག་ལག་ཁང་ཆེན་པོར་པཎྜི་ཏ་རཏྣ་ཤྲཱིའི་ཞལ་སྔ་ནས་ལོ་ཙྪ་བ་གྲགས་པ་རྒྱལ་མཚན་གྱིས་སྦྲུལ་གྱི་ལོ་སྨིན་དྲུག་གི་ཟླ་བའི་དཀར་པོའི་ཚེས་བཅུ་ལ་རྫོགས་པར་བསྒྱུར་རོ།། །
།
